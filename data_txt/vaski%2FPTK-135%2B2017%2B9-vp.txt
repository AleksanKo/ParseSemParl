















































DEM2EC.tmp.xml


Pöytäkirjan asiakohta PTK 135/2017 vp
Pöytäkirjan asiakohta 

PTK 135/2017 vp

Täysistunto

Maanantai 11.12.2017 klo 14.00—23.18

9. Hallituksen esitys eduskunnalle laiksi yleisestä asumistuesta annetun lain muuttamisesta
Hallituksen esitys HE 161/2017 vp
Valiokunnan mietintö YmVM 15/2017 vp

Toinen käsittely

Ensimmäinen varapuhemies Mauri Pekkarinen: Toiseen käsittelyyn esitellään päivä-
järjestyksen 9. asia. Nyt voidaan hyväksyä tai hylätä lakiehdotus, jonka sisällöstä päätet-
tiin ensimmäisessä käsittelyssä.

Keskustelu

22.47 Olli Immonen ps: Puhemies! Käsittelyssä olevassa hallituksen esityksessä kaavail-
tu enimmäisasumismenojen jäädyttäminen ja sitominen elinkustannusindeksiin vuokrain-
deksin sijasta tulee valitettavasti lisäämään toimeentulotukimenoja ja toimeentulotuen tar-
vetta. Yleiseen asumistukeen kohdistuvat säästötoimenpiteet ovat erityisen ongelmallisia,
sillä ne kohdistuvat kaikista pienituloisimpaan väestönosaan, ja nämä ongelmat tuodaan
ilmi myös ympäristövaliokunnan mietinnössä. Nyt tehtävät muutokset hallituksen toimes-
ta eivät vastaa perussuomalaisten käsitystä hyvästä ja kohtuuhintaisesta asumisesta varsin-
kaan, kun yleistä asumistukea on jo leikattu kahtena edellisenä vuonna. Kun tähän lisätään
yleinen asumismenojen nousu sekä vuokratasojen prosentuaaliset korotukset etenkin va-
paarahoitteisilla vuokramarkkinoilla, on kehityssuuntaus huono. Nyt olisi tärkeää pyrkiä
varmistamaan se, että asumiskustannukset sekä vuokra- että omistusasujille, mahdollisia
erityisryhmiä unohtamatta, pysyisivät kohtuullisina. Tähän tilanteeseen tämä hallituksen
esitys ei tuo parannusta, joten, arvoisa puhemies, esitänkin, että tämä hallituksen lakiesitys
hylätään.

22.49 Satu Hassi vihr: Arvoisa puhemies! Pyysin puheenvuoron ehdottaakseni tämän
hallituksen esityksen hylkäämistä, mutta kun hylkäysesitys tehtiin, niin kannatan tätä hyl-
käysesitystä.

Tämä on siitä erikoinen hallituksen esitys, että hallituksen esityksen perusteluissa oike-
astaan kerrotaan, miksi tätä esitystä ei pitäisi hyväksyä. Hallituksen esityksen perusteluis-
sa todetaan, että arviolta 40 prosenttia siitä säästöstä, mitä uskotaan saatavan asumistuen
puolella, valuu toimeentulotuen tarpeen kasvuun.

Tässä aikaisemmin keskustelimme pitkään työttömyysturvasta, siitä, miten ihmisiä kan-
nustetaan tai lannistetaan. Siinä keskustelussa muun muassa edustaja Alanko-Kahiluoto toi
esille sen, että monet sosiaaliturvan tutkijat ovat tuoneet esille sen, että toimeentulotuki on
se kaikkein vähiten kannustava sosiaaliturvan muoto, sosiaaliturvan muoto, joka kaikkein
vähiten kannustaa ihmistä omalla työllään lisäämään omia ansiotulojaan ja sitä kautta pa-
 Tarkistettu
4.0



Pöytäkirjan asiakohta PTK 135/2017 vp
rantamaan omaa tilannettaan, koska toimeentulotuki kaikkein julmimmin leikkaa tukea sil-
loin, jos ihminen onnistuu omia tulojaan kasvattamaan. Näin ollen tämä hallituksen esittä-
mä asumistuen leikkaus myös heikentää meidän sosiaaliturvajärjestelmämme työhön kan-
nustavuutta ja ihmisten mahdollisuuksia parantaa itse omaa tilannettaan.

22.51 Katja Taimela sd: Arvoisa herra puhemies! Yleisestä asumistuesta annetun lain
muuttamisessa on käytännössä kyse asumistuen leikkauksesta. Esitetyssä muodossaan lain
muutos heikentää yleistä asumistuen tasoa ja näin vaikeuttaa jo valmiiksi kaikkein hei-
koimmassa asemassa olevien kansalaisten tilannetta. Ei ole myöskään selkeää näyttöä sii-
tä, että asumistuen taso suoraan vaikuttaisi vuokratasoon, vaikutukset tukien saajiin sen si-
jaan ovat kiistattomat. Muutos pahentaa eriarvoistumiskehitystä heikentämällä kaikkein
haavoittuvimmassa taloudellisessa asemassa olevien väestöryhmien toimeentuloa. Hei-
kennys on myös aikaa myöten paheneva, jos asumismenot kasvavat elinkustannusindeksiä
voimakkaammin. Vaarana on, kuten valiokuntakäsittelyssäkin kävi hyvin ilmi, että yhä
useampi yleisen asumistuen saaja ajautuu etenevän heikennyksen kautta toimeentulotuen
pitkäaikaiseksi käyttäjäksi. Toimeentulotuki on tarkoitettu viimesijaiseksi tukimuodoksi,
mutta nyt hallitus ajaa asumistuen leikkauksella ihmisiä toimeentulotuen piiriin, ja tästä ei
todellakaan synny säästöjä, vaan lisäkustannuksia.

Me sosiaalidemokraatit pidämme tärkeänä asumiskustannusten nousun hillitsemistä,
mutta on väärin tavoitella sitä heikentämällä asumistuen arkista toimeentuloa. Esitimme
valiokuntatyössä lain hylkyä, ja johdonmukaisuuden nimissä nyt kannatan edustaja Immo-
sen tekemää hylkäysesitystä.

22.52 Silvia Modig vas: Arvoisa herra puhemies! Hallitus on toistuvasti puhunut, miten
on tärkeää saada asumistukimenoja pienenemään. Kyllä, mutta ainoa kestävä tapa tehdä se
on vähentää asumistuen tarvetta. Se tarkoittaa, että me tarvitsemme enemmän kohtuuhin-
taisia asuntoja. Määrän lisääminen on yksi keino, mutta ei voi unohtaa myöskään laatua.
Kuntien on tehtävä vahvaa tontti- ja maapolitiikkaa, jotta varmistetaan myös se, että ne
syntyvät asunnot varmasti ovat myös kohtuuhintaisia.

Olen aina epäillyt ja voin sanoa tienneeni, että aivan varmasti asumistuen heikennykset
siirtyvät jossain määrin toimeentulotukeen, mutta vasta tästä hallituksen esityksestä opin,
että se on jopa 40 prosenttia, joka siirtyy suoraan asumistuen säästöistä toimeentulotuki-
menoihin. Ja me tiedämme, että toimeentulotuki on tarkoitettu viimesijaiseksi turvaksi ja
väliaikaiseksi turvaksi, se on hyvin passivoiva tuen muoto, joka vie ihmiseltä mahdolli-
suuksia omassa elämässään, ja ei ole suotavaa, että kukaan sille pysyvästi joutuisi. Nyt jo
iso osa ihmisistä varsinkin kasvavilla kaupunkiseuduilla, missä asumisen kustannukset
ovat erityinen ongelma, joutuu turvautumaan toimeentulotukeen pysyvästi kattaakseen
asumisen kustannukset. Tämä on täysin kestämätön ratkaisu, ja toivon hallitukselta nyt
vahvempia toimia siihen, joka tämän tilanteen oikeasti ratkaisee: miten saamme lisää koh-
tuuhintaista tuotantoa. Minulla on siihen monta ajatusta ja toivonkin, että ministeri Tiili-
kainen jossain kohtaa ottaa niitä käyttöön.

22.54 Sami Savio ps: Arvoisa puhemies! Kannatan myös edustaja Immosen tekemää hyl-
käysehdotusta.

Tässä hallituksen alkuperäisessä esityksessä yleisestä asumistuesta annetun lain muut-
tamiseksi oli tosiaan osuus, joka koski osa-asuntoa ja alle 20 neliömetrin suuruisen asun-
2



Pöytäkirjan asiakohta PTK 135/2017 vp
non enimmäisasumismenoa, mutta se on sieltä nyt poistettu valiokuntakäsittelyn aikana.
Sen poistaminen oli ehdottomasti oikea ratkaisu, sillä vaikutukset olisivat voineet olla mer-
kittäviä erityisesti opiskelijoiden toimeentuloon. Se on jo nykyisin niin niukkaa, että asu-
mistukeen suunniteltu muutos olisi tältä osin voinut heikentää sitä yhä edelleen ja vielä
merkittävästikin.

Yleisen asumistuen enimmäisasumismenojen sitominen elinkustannusindeksiin vuok-
raindeksin sijaan jäi kuitenkin tähän hallituksen esitykseen, mitä en pidä ollenkaan hyvänä
asiana. Hallituksen toimenpiteet, kuten lämmityspolttoaineiden veronkorotukset, ovat nos-
taneet asumisen hintaa muutoinkin. Kiinteistöveron alarajan korotustakin hallitus ajatteli
tehdä, mutta se onneksi peruttiin. Tästä näkökulmasta käsin tarkasteltuna tämä yleisen asu-
mistuen muutos ei ole kannatettava. Yleisesti ottaen tulisi pyrkiä pikemminkin alentamaan
asumisen hintaa. Tämän lakiesityksen sijaan tosiaan tulee alentaa asumisen kustannuksia,
ja silloin pienennettäisiin myös asumistukimenoja.

Keskustelu päättyi ja asian käsittely keskeytettiin.
3


