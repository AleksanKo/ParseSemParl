















































DEM2AF7.tmp.xml


Pöytäkirjan asiakohta PTK 52/2019 vp
Pöytäkirjan asiakohta 

PTK 52/2019 vp

Täysistunto

Torstai 17.10.2019 klo 16.00—18.15

2.4. Suullinen kysymys hallituksen ilmastotoimista (Saara-Sofia Sirén kok)
Suullinen kysymys SKT 38/2019 vp

Suullinen kyselytunti

Toinen varapuhemies Juho Eerola: Nyt vaihdetaan aihepiiriä. Edustaja Sirén. 

Keskustelu

16.31 Saara-Sofia Sirén kok: Arvoisa puhemies! Tältä hallitukselta odotettiin suurem-
pia ilmastotekoja. Nyt kuitenkin, kun ministeri on puhunut ilmastoharppauksesta, alan tut-
kija on puhunut korkeintaan muutaman millimetrin liikahduksesta. Alan asiantuntijat kaut-
ta linjan ovat pitäneet hallituksen ilmastotoimia vaatimattomina. Hallitusohjelman kun-
nianhimoiset, hyvät tavoitteet ovat hautautuneet selvitykseen, ja aidosti vaikuttavat toimet
on siirretty eteenpäin. Näillä keinoilla emme ole sillä hiilineutraaliustavoitteen uralla, mikä
on Eduskuntatalon portailla ilmastonuorille luvattu.

Arvoisa ilmastoministeri Mikkonen, hallituksen ilmastotavoitteiden ja -toimien välinen
kuilu on niin iso, että se vastaa Suomen luonnonsuojeluliiton mukaan yli kolmannesta Suo-
men vuosittaisista päästöistä. Nyt kun tapaamme tulevaisuudesta huolestuneita nuoria tai
ilmastoalan asiantuntijoita, he kaikki kysyvät samaa: mihin jäivät hallituksen ilmastotoi-
met? [Puhemies koputtaa] Kuinka paljon hallitus arvioi toimiensa vaikutuksesta päästöjen
vähenevän ensi vuonna?

16.32 Ympäristö- ja ilmastoministeri Krista Mikkonen (vastauspuheenvuoro): Arvoi-
sa puhemies! Tietysti on hyvä muistaa, että tämä hallitus on vasta aloittanut taipaleensa ja
ensimmäinen budjetti on esittelyssä. Me olemme sitoutuneet hyvin vahvaan ilmastopoli-
tiikkaan, ja meidän yhteinen tavoitteemme on, että Suomesta tulee hiilineutraali vuonna
2035. [Ben Zyskowicz: Ei puutu kuin ne teot!] Tämä tarkoittaa työtä ihan jokaisella sekto-
rilla, ja sen takia me olemme perustaneet myös ilmasto- ja energiapoliittisen ministerityö-
ryhmän, jossa on edustus laajasti monesta eri ministeriöstä, jotta näitä toimia tehdään ihan
kaikilla sektoreilla. Ja olemme ottaneet aktiivisesti mukaan myös teollisuuden, myös yri-
tykset, järjestöt, sillä tämä on kaikkien yhteinen asia. Meillä on valmistelussa ilmastolaki,
joka tullaan päivittämään niin, että siihen otetaan mukaan myös maankäyttösektori, jolle
nämä tavoitteet päivitetään, myös se polku, miten sinne mennään. Olen aivan varma siitä,
että tuloksia tulee, mutta on selvää, että vielä [Puhemies koputtaa] tässä vaiheessa, kun en-
simmäinen budjetti on vasta käsittelyssä, ei hirveän paljon [Puhemies koputtaa] ole vielä
niitä kaikkia toiveita pystytty täyttämään, [Sari Sarkomaa: Ei todellakaan!] mitä tähän on
suuntautunut. [Ben Zyskowicz: Ette vastannut kysymykseen!]
 Tarkistettu
4.0



Pöytäkirjan asiakohta PTK 52/2019 vp
16.33 Liikenne- ja viestintäministeri Sanna Marin (vastauspuheenvuoro): Arvoisa pu-
hemies! Aihe on todella tärkeä, huoli on yhteinen. Kyse on lastemme tulevaisuudesta, sii-
tä, että meillä on maapallo, jolla voi myös tulevaisuudessa elää. Ministeri Mikkonen hyvin
kuvasi tätä hallituksen yleistä ilmastopolitiikan kunnianhimon tasoa, joka on todella kor-
kea. Haluamme, että Suomi on hiilineutraali vuonna 2035, olemme maailman ensimmäi-
nen fossiilivapaa hyvinvointiyhteiskunta. [Ben Zyskowicz: Ei puutu muuta kuin teot!] Ja
niitä konkreettisia tekoja ollaan jo tehty, ja niitä tullaan tekemään tästedeskin. Jo kesäkuun
lisätalousarviossa annoimme merkittävän infrapaketin nimenomaan raideliikenteen edistä-
misen osalta. Laitoimme isoja raidehankkeita liikkeelle, ja tällä tiellä olemme myös tänä
syksynä jatkaneet. Olemme edistyneet näissä nopeissa raideyhteyksissä, osakassopimus-
neuvottelut nopeiden yhteyksien osalta ovat käynnissä, tulemme panostamaan raideliiken-
teeseen ensi vuoden budjetissa. Tämä on ollut hallitukselta selkeä linjavalinta, että laitam-
me entistä enemmän liikennettä myös raiteille, ja tällä tiellä tulemme jatkamaan. Tulemme
myös käynnistämään tiekartan [Puhemies koputtaa] fossiilittomaan liikenteeseen siirtymi-
seksi, ja tämä tullaan tekemään noin viikon sisällä.

Toinen varapuhemies Juho Eerola: Ja nyt ne edustajat, jotka tästä aihealueesta haluavat
kysymyksen ministereille esittää, nouskaa seisomaan ja painakaa V-painiketta.

16.35 Saara-Sofia Sirén kok (vastauspuheenvuoro): Arvoisa puhemies! Vuosi toisensa
jälkeen hallituksessa nyt istuvat puolueet kertoivat rahoittavansa menolisäykset ympäris-
tölle haitallisia yritystukia karsimalla. Hallitusneuvotteluihin suunnatessaan esimerkiksi
vihreät puhuivat leikkaavansa yritystukia vähintään miljardilla ja vasemmistokin puhui
puolesta miljardista. Mutta miten kävi? Ensi vuoden budjetista ilmenee ympäristölle hai-
tallisten tukien määräksi 3,6 miljardia euroa. Tämä on 100 miljoonaa euroa enemmän kuin
viime vuonna. [Timo Heinonen: Onko näin?]

Arvoisa ministeri: miten on mahdollista, että kaikkien yritystukipuheiden jälkeen ympä-
ristölle haitallisten tukien määrä kasvaa? [Eduskunnasta: Hyvä kysymys!] 

16.35 Elinkeinoministeri Katri Kulmuni (vastauspuheenvuoro): Arvoisa puhemies!
Nämä yritystuet vaikuttavat olevan tällainen ikiliikkuja, joka vaalikaudesta toiseen herät-
tää kovasti debattia ja keskustelua. Kuten edustaja markkinataloutta tuntevana varmasti
hyvin tietää, suurin osa niistähän on erilaisia verokantoja. On tietenkin tärkeää, että kun
käydään veropoliittista keskustelua, sitä lähestytään kansainvälisestä näkökulmasta —
minkälaisia verolinjauksia muut maat ovat tehneet arvonlisäveron suhteen, energiavero-
tuksen suhteen, koska näitä kaikkia voidaan ajatella myös yritystukina, mitä ne ehkä suu-
ressa kuvassa jonkun mielestä voivat olla, mutta ne ovat myös erittäin kovaa veropolitiik-
kaa. Haluan todeta, että tämä hallitushan myös leikkaa yritystukia, ja kuten todettua, niin
tuon hallitusohjelmakirjauksen — 100 miljoonaa euroa — verran sieltä on etsitty säästöä.
Kirjauksena on myös se, että syksyllä katsotaan vielä ympäristölle nimenomaan kohdistu-
via tukia, että onko sieltä löydettävissä vielä jotain lisää.

16.37 Sari Multala kok (vastauspuheenvuoro): Arvoisa puhemies! Ilmastotoimien aika
on nyt. Tätä ovat vaatineet erityisesti nuoret. Vakaa ja ennakoitava toimintaympäristö on
yrityksille erittäin tärkeä, jotta ne voivat muuttaa toimintaansa ja luoda jopa uutta liiketoi-
2



Pöytäkirjan asiakohta PTK 52/2019 vp
mintaa puhdasta teknologiaa hyödyntäen. Siksi olisi ollut erittäin tärkeää, että vaikuttavis-
ta toimista oltaisiin päätetty jo nyt. 

Erinomainen esimerkki muutoksesta on entinen öljy-yhtiö Neste, jonka liikevoitosta yli
80 prosenttia tulee nykyään uusiutuvan dieselpolttoaineen myynnistä. Tämä diesel on
päästöiltään 90 prosenttia pienempi kuin tavallinen dieselpolttoaine. Nyt hallitus on pois-
tamassa tämän dieselpolttoaineen verotuen. Valtiovarainministeriön asiantuntijat ovat to-
denneet, että tukea ei voida jakaa erikseen fossiiliseen ja uusiutuvaan. Tuen poistaminen
johtaa todennäköisesti uusiutuvan dieselin hinnannousuun, mikä tekee sen käytöstä yhä
useammalle vaikeaa.

Kysynkin ilmastoministeri Mikkoselta: miksi hallitus lykkää tehokkaita ilmastotoimia
ja sen sijaan tekee toimia, joiden vaikutus voi olla jopa päästöjä kasvattava?

16.38 Ympäristö- ja ilmastoministeri Krista Mikkonen (vastauspuheenvuoro): Arvoi-
sa puhemies! Parafiinisen dieselin verotuesta tietysti tässä salissa on keskusteltu jo mo-
neen kertaan, ja on hyvä muistaa, että siitä dieselistä 70 prosenttia on fossiilista. Meillä on
erikseen tuki ympäristöystävällisille polttoaineille, tai verotus on niillä erilainen. Se on pal-
jon suurempi kuin tämän parafiinisen tuen poisto on. 

Kaiken kaikkiaan liikenteen päästöjen vähentäminen — ja varmaan liikenneministeri
voi tästä jatkaa — on yksi tärkeä ilmastokeino. Sitä me haluamme edistää edistämällä vä-
häpäästöisten autojen parempaa käyttöä, niin sähköautojen latausinfraa kuin myös liiken-
nebiokaasun käyttöä. Liikennebiokaasun käytöstä me saamme myös ilmastohyötyjä sitä
kautta, että jos sitä varten ei tarvitse esimerkiksi turvemailla kasvavaa metsää kaataa, että
saadaan lantaa levitettyä sinne pellolle, vaan me voimme hyödyntää sen lannan energiaksi,
hyödyntää sitä lämmityksessä, hyödyntää sitä liikenteessä, ja toisaalta saamme sieltä ra-
vinteet kiertoon — niin tämä on yksi konkreettinen ilmastoteko, [Puhemies koputtaa] jo-
hon hallitus on hyvin suuresti panostamassa ja johon ensi vuodelle on merkittävästi rahaa
luvassa lisää.

16.39 Liikenne- ja viestintäministeri Sanna Marin (vastauspuheenvuoro): Arvoisa pu-
hemies! Kuten äskeisessä vastauksessa jo kerroin, tulemme asettamaan työryhmän fossii-
littomaan liikenteeseen siirtymiseksi, ja tämä työryhmä tullaan asettamaan aivan näinä het-
kinä. Tämä on tietenkin tärkeä pohja sille, että saamme ennakoitavuutta, suunnitelmalli-
suutta ja järjestelmällisyyttä siihen, millä tavoin liikenteen päästöjä voidaan vähentää.
Meillä on tavoitteena, että liikenteen päästöt puolitetaan vuoteen 2030 mennessä, ja meillä
on tässä paljon tehtävänä.

Niiden asioiden lisäksi, joita aiemmin sanoin — raideliikenteeseen panostaminen — tu-
lemme myös tekemään lukuisia muita toimia, joita ensi vuoden talousarvioonkin on otettu:
ennätykselliset kävelyn ja pyöräilyn edistämisen panostukset, 24,5 miljoonaa euroa ensi
vuodelle enemmän rahaa, ja myös joukkoliikenteen tuen korottaminen 20 miljoonalla eu-
rolla vuodessa ilmastoperusteisesti. Nämä ovat niitä konkreettisia tekoja ja toimia, joilla il-
mastokuormitusta [Puhemies koputtaa] liikenteen osalta voidaan vähentää, ja tietenkin
nämä asiat, mitkä edustaja Mikkonen myös mainitsi — latausinfrastruktuuri, biokaasun
laajempi käyttöönotto — kaikki tämä tarvitaan, [Puhemies koputtaa] jotta liikenteen pääs-
töt saadaan painettua alas.

Toinen varapuhemies Juho Eerola: Ja vielä ministeri Kulmuni tähän. 
3



Pöytäkirjan asiakohta PTK 52/2019 vp
16.40 Elinkeinoministeri Katri Kulmuni (vastauspuheenvuoro): Arvoisa puhemies!
Haluan muistuttaa, että muutoksia biopolttoaineisiin, niihin uusiutuviin, ei ole tulossa, ja
Suomessa esimerkiksi verotuksen osalta se on alle eurooppalaisen minimitason tälläkin
hetkellä. Ja tietenkin kehitys on mennyt sikäli hurjasti eteenpäin siitä, kun näitä malleja on
luotu, että nykyäänhän sekoitevelvoitekin on jo edistynyt siitä, mitä se aikanaan on ollut. 

Energiasta vastaavana ministerinä haluan myös todeta sen, kuinka tärkeässä roolissa ni-
menomaan yritykset ovat tässä asiassa ja miten heidän investointeihinsa liittyy vaikkapa
se, että sähköveroa tullaan teollisuuden osalta alentamaan, minkä on tarkoitus nimen-
omaan tukea yhteiskunnan sähköistymistä, tukea kotimaista suomalaista teollisuutta ja olla
osaltaan ratkaisu myös niihin suuriin ilmastokysymyksiin. Jos täällä Euroopan pohjoisilla
perukoilla pystytään tekemään kestäviä ilmastoratkaisuja teollisessa mittakaavassa, ei
epäilystäkään, etteivätkö muutkin keskittymät maailmalla olisi niistä kiinnostuneet. Tätä
työtä hallitus vahvasti edistää.

Toinen varapuhemies Juho Eerola: Ympäristövaliokunnan puheenjohtaja, edustaja Hos-
konen. 

16.41 Hannu Hoskonen kesk (vastauspuheenvuoro): Arvoisa herra puhemies! Suomi on
tehnyt pitkän työn uusiutuvan energian käytön edistämiseksi ja onnistunut siinä erittäin hy-
vin. Kannattaa muistaa kaikkien, että meillä jo 80 prosenttia sähköstä tehdään ympäristön-
kin kannalta päästöttömästi — äärimmäisen tärkeä juttu — ja toinen suuri vahvuus meillä
on Suomen metsät. Kun uusia sellutehtaita tulee tähän maahan ja uusia on vireillä, niin tie-
dämme kaikki hyvin, että joka ainoa tehdas tuo ensinnäkin Suomelle valtavan tärkeitä
vientituloja — pitkäkuituisella sellulla on loistavat vientimahdollisuudet joka hetki —
mutta sitten nousee väkisin mieleen se kysymys, kun on erilaisia puheita siitä, pitäisikö nii-
tä rakentaa vai eikö pitäisi. Mahdollisuuksiahan meidän metsämme antavat vaikka kuinka
paljon.

Kysynkin maa- ja metsätalousministeri Jari Lepältä: Kun meillä on tehty pitkällistä met-
säntutkimusta, mikä teidän näkemyksenne on: Riittävätkö meidän metsävaramme? Tästä-
hän on käyty keskustelua lehtien palstoilla valtavasti ja on esitetty vastakkaisia mielipitei-
tä, että metsiä ei saisi hakata. Tämähän palvelee suomalaisten energiantuotantoa parhaalla
mahdollisella tavalla. Mikä on ministerin mielipide tähän asiaan?

16.42 Maa- ja metsätalousministeri Jari Leppä (vastauspuheenvuoro): Arvoisa puhe-
mies! Suomi on käyttänyt ja käyttää ja hoitaa metsiään kestävällä tavalla. Meidän metsiem-
me kasvun ja käytön ero on Euroopan unionin suurimpia, ja se kasvaa koko ajan. Me olem-
me sotien jälkeisenä aikana kaksinkertaistaneet meidän metsiemme kasvun, samalla me
olemme kaksinkertaistaneet hiilensidontakyvyn ja samalla me olemme lisänneet merkittä-
västi puunkäyttöä. Tällä on korvattu merkittävästi uusiutumattomien luonnonvarojen käyt-
töä, ja niin tapahtuu jatkossakin. Kun metsillä on taloudellinen arvo, niin silloin niitä myös
hoidetaan, jolloin ne yhä enemmän sitovat hiiltä ja jolloin niitä voidaan yhä enemmän käyt-
tää niihin hyviin, kestäviin tarkoituksiin, joita me haluamme.

Uusia tuotteita tulee kaiken aikaa, ja niin kuin täällä jo kollegat totesivat, kun meidän
tarkoituksemme on päästä eroon fossiilisten raaka-aineiden käytöstä, niin metsät ovat siinä
ratkaisija ja ratkaisun avaimet. Uusia investointeja tarvitaan. Ne ovat ympäristön kannalta
4



Pöytäkirjan asiakohta PTK 52/2019 vp
paljon tehokkaampia, energian kannalta paljon tehokkaampia [Puhemies koputtaa], ja niil-
lä saadaan aikaan niitä uusia tuotteita. 

Toinen varapuhemies Juho Eerola: Jatketaan kysymyksiä tässä vaiheessa.

16.44 Jussi Halla-aho ps (vastauspuheenvuoro): Arvoisa puhemies! Eräiden ministerei-
den esittämä kritiikki suomalaista metsäteollisuutta ja ylipäänsä metsien käyttöä kohtaan
on monessa mielessä hämmentävää. Suomessa on pinta-alaan suhteutettuna enemmän
metsää kuin yhdessäkään toisessa Euroopan maassa. Syynä tähän on vuosisatainen vas-
tuullinen metsätalous, jossa kaadetun tilalle istutetaan uutta. Samasta syystä metsät eivät
meillä pala savuna ilmaan kuten monessa muussa maassa. Toiseksi, kasvava hyvin hoidet-
tu metsä syö hiilidioksidia, ei pystyyn lahoava ryteikkö.

Ministeri Mikkoselta kysyisin: Onko teidän mielestänne parempi, että esimerkiksi sel-
lua tuotetaan Kiinassa kivihiilisähköllä kuin vastuullisesti täällä Suomessa? Ja jos Suomen
metsäpolitiikka on teidän mielestänne vastuutonta tai kestämätöntä, mitä maata te käytätte
mittatikkuna? Missä maassa asiat ovat tältä kantilta paremmin kuin Suomessa?

16.45 Ympäristö- ja ilmastoministeri Krista Mikkonen (vastauspuheenvuoro): Arvoi-
sa puhemies! Kuten me kaikki tiedämme, metsät on hyvä, uusiutuva luonnonvara ja Suo-
men hyvinvointi, niin taloudellinen hyvinvointi kuin myös henkinen hyvinvointi, pitkälle
perustuu meidän metsiimme. Meidän metsänhoito on laadukasta, mutta entistä enemmän
meidän täytyy metsänhoidossa kiinnittää huomiota myös ilmastovaikutuksiin ja monimuo-
toisuusvaikutuksiin, ja tämänhän me olemme hallitusohjelmassa myös yhdessä todenneet.
Metsän käsittelymuotoja siinä myös arvioidaan, ilmastovaikutusten ja monimuotoisten
hyötyjen parempaa huomioimista ja esimerkiksi jatkuvapeitteisen metsänkasvatuksen tuo-
mia hyötyjä arvioidaan.

On erittäin tärkeää, että meidän metsämme voivat hyvin. Me tiedämme, että ilmaston-
muutoksen myötä iso uhka ja riski on myös se, että kun tänne leviää metsätuholaisia ete-
lästä, niin miten me varmistamme, että metsämme pysyvät hyvässä kunnossa ja terveenä.
Siinä auttaa myös se, mitä monimuotoisempia metsät ovat ja mitä useampia puulajeja met-
sissä on. Minä uskon, että tämä metsistä huolehtiminen on meidän kaikkien, ei vain halli-
tuksen, [Puhemies koputtaa] vaan koko maan yhteinen tavoite.

16.46 Heikki Vestman kok (vastauspuheenvuoro): Arvoisa puhemies! Hallitus aikoo
päästöjen vähentämisen varjolla kurjistaa suomalaisten elämää ja yritysten toimintaedelly-
tyksiä historiallisella polttoaineveron kertakorotuksella. [Välihuutoja — Hälinää] Päästöjä
tämä toimenpide ei juuri vähennä hallituksen omienkaan arvioiden mukaan. Tämä on jär-
jetöntä politiikkaa, jota me emme tue. Päästöjen vähentämisen ei tarvitse olla kallista kur-
juuden maksimointia. Tarvitaan kustannustehokkaita puhtaita teknologioita, jotka tukevat
taloutta.

Ydinvoima on järkevää ilmastopolitiikkaa. Pienydinvoiman avulla voidaan tulevaisuu-
dessa leikata muun muassa kaukolämmön päästöjä. Suomen ydinenergialainsäädäntö on
kuitenkin merkittävä hidaste pienydinvoiman hyödyntämiseksi Suomessa. Lainsäädäntö
tulee uudistaa siten, että se mahdollistaa näiden pienreaktorien sujuvan luvituksen ja hyö-
dyntämisen uusissa käyttökohteissa. Mihin toimenpiteisiin hallitus on tältä osin ryhtynyt,
ministeri Kulmuni?
5



Pöytäkirjan asiakohta PTK 52/2019 vp
16.47 Elinkeinoministeri Katri Kulmuni (vastauspuheenvuoro): Arvoisa puhemies!
Haluan todeta tähän kysymyksen alkuosaan, että lähes jokainen hallitushan on korottanut
jonkin verran polttoaineverotusta, joten sikäli myöskään edustaja Vestmanin puolue ko-
koomus ei ole siitä vapaa, koska sitä on käytetty myös viime vaalikaudella aivan niistä sa-
moista syistä kuin tämäkin hallitus tekee. Esimerkiksi sillä, että indeksikorotus tehdään, se
on se tausta siellä, ja samalla laitetaan 300 miljoonaa enemmän joka vuosi tiestöön.

Sitten haluan todeta vielä tähän ydinenergiaan liittyvään kysymykseen: Sehän on varsin
iso laki, ja kieltämättä se alkaa myös olemaan jo päivityksenkin tarpeessa. Toki, kun teh-
dään suurta lainsäädäntötyötä, se vaatii myös arviota ja taustatutkimusta, ja sitä tietenkin
työ- ja elinkeinoministeriössä arvioidaan, että kuinka tällainen ydinenergialain päivitys
voitaisiin tehdä. Se on esimerkiksi säädetty edellisen perustuslain aikana, joka kertoo ehkä
siitä, että se olisi hyvä päivittää myös nykyiseen lainsäädäntöön, mutta se on pitkä lainsää-
tämisprosessi, [Puhemies koputtaa] joten se kyllä vie vielä aikaa.

Toinen varapuhemies Juho Eerola: Ja viimeinen kysymys tähän aihealueeseen.

16.48 Timo Heinonen kok (vastauspuheenvuoro): Arvoisa herra puhemies! Ilmastopoli-
tiikan rima on hallituksella korkealla, mutta arvoisa hallitus, te menette sen alta niin että li-
vahtaa. Ymmärrän hyvin, että hallituspuolue vihreät, Emma Kari ja monet muut, olivat
osoittamassa mieltä tämän hallituksen ilmastopolitiikkaa vastaan eduskunnan edessä, sillä
toimenpiteitä nyt odotetaan.

Kysyisin teiltä, ministeri Kulmuni: Te sanoitte, että te leikkaatte haitallisia ympäristötu-
kia. Jos ne nousevat 3,5 miljardista 3,6 miljardiin, niin eihän niitä silloin leikata, vaan itse
asiassa näitä ympäristölle haitallisia tukia Rinteen hallitus korottaa. Eikö näin, ministeri
Kulmuni?

Mutta sitten, autovero. Te pysäytätte sen kehityksen, mitä pitkään tehtiin, että autoveroa
[Antti Kurvisen välihuuto] pikkuhiljaa oltaisiin poistamassa, ja sitä kautta meidän autokan-
tamme uusiutuisi entistä puhtaammaksi, entistä turvallisemmaksi. Miksi te olette [Puhe-
mies koputtaa] jättäneet tämän keinon kokonaan käyttämättä? Autovero pois — meidän
autokantamme uusiutuu ympäristöystävälliseksi.

16.50 Elinkeinoministeri Katri Kulmuni (vastauspuheenvuoro): Arvoisa puhemies!
Täytyy tietenkin todeta tähän, että päästöoikeuden hintahan muuttaa muotoaan vuosittain
markkinamekanismin mukaan, ja sen takia sillä on myös vaikutuksia meidän käsittele-
määmme budjettiin. Tämä tietenkin on osittain taustasyynä siihen, miksi ne saattavat vuo-
sittain myös vaihdella budjetissa. Mutta suoria tukia, myös ympäristölle haitallisia tukia,
mistä edustaja kysyi, myös vähennetään sen parafiinisen tuen osalta. [Välihuutoja oikeal-
ta] Ja päästöoikeuden hinta tietenkin muuttaa myös muotoaan.

Mutta sitten haluan vielä todeta tähän, kun ilmeisesti esititte autoveron poistamista, jos
ymmärsin kysymyksenne oikein. [Välihuuto kokoomuksen eduskuntaryhmästä] Sillähän
olisi huomattavia päästöjä lisääviä vaikutuksia, koska tällä hetkellä autoverotus on vähä-
päästöisissä autoissa pienempi ja suuremmissa autoissa suurempi. Ja tietenkin liikenteen
verotusta liikenneministeriössä katsotaan ja valtiovarainministeriössä, mutta tasa-arvoisen
politiikan kannalta se ei välttämättä olisi kovinkaan hyvä tie.

Kysymyksen käsittely päättyi.
6


	2.4
	16.31
	16.32
	16.33
	16.35
	16.35
	16.37
	16.38
	16.39
	16.40
	16.41
	16.42
	16.44
	16.45
	16.46
	16.47
	16.48
	16.50


