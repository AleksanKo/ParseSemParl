















































DEM250E.tmp.xml


Pöytäkirjan asiakohta PTK 104/2016 vp
Pöytäkirjan asiakohta 

PTK 104/2016 vp

Täysistunto

Torstai 20.10.2016 klo 15.59—19.16

13. Lakialoite laiksi Kansaneläkelaitoksen kuntoutusetuuksista ja kuntoutusrahaetuuksis-
ta annetun lain 53 §:n muuttamisesta

Lakialoite LA 36/2016 vp Merja Mäkisalo-Ropponen sd ym.

Lähetekeskustelu

Ensimmäinen varapuhemies Mauri Pekkarinen: Lähetekeskustelua varten esitellään
päiväjärjestyksen 13. asia. Puhemiesneuvosto ehdottaa, että asia lähetetään sosiaali- ja ter-
veysvaliokuntaan.

Keskustelu

18.21 Merja Mäkisalo-Ropponen sd (esittelypuheenvuoro): Arvoisa puhemies! Laki
Kansaneläkelaitoksen kuntoutusetuuksista ja kuntoutusrahaetuuksista, niin sanottu kun-
toutuslaki, on yleislaki, johon on koottu säännökset sairausvakuutuslain mukaisesti vakuu-
tetuille myönnettävistä kuntoutusetuuksista koskien ammatillista kuntoutusta, vaativaa
lääkinnällistä kuntoutusta, kuntoutuspsykoterapiaa sekä harkinnanvaraisena kuntoutukse-
na muuta ammatillista tai lääkinnällistä kuntoutusta. 

Lain 53 §:n mukaan "Kansaneläkelaitos voi järjestää tässä laissa tarkoitetun kuntoutuk-
sen joko tuottamalla kuntoutuspalvelut itse tai hankkimalla niitä muilta palveluntuottajilta.
Julkisen tai julkiseen rinnastettavan tahon antamia kuntoutuspalveluja Kansaneläkelaitos
voi hankkia vain, jos tämän lain mukaista kuntoutuksen järjestämisvelvollisuutta ei voida
muuten täyttää." Kuntoutuslain 53 §:n 2 momentti, joka rajoittaa Kansaneläkelaitoksen
mahdollisuutta hankkia kuntoutuspalveluita julkiselta tai julkiseen rinnastettavalta taholta,
on käytännössä osoittautunut ongelmalliseksi varsinkin tilanteissa, joissa aikaisemmin yk-
sityiseksi luokiteltua palveluntuottajaa ei voida esimerkiksi organisaatiomuutoksen seu-
rauksena enää pitää yksityisenä toimijana. Nykymuodossaan pykälä aiheuttaa tällaisessa
tilanteessa kunnille ylimääräisiä kuluja sekä heikentää kuntoutujien asemaa ja palvelujen
saatavuutta. 

Erityisesti kuntoutuslain 53 §:n 2 momentti on aiheuttanut ja aiheuttamassa lähitulevai-
suudessa ongelmia sotaveteraanien kuntoutuksessa. Monet sotaveteraanien ja sotainvalidi-
en kuntoutuskeskukset toimivat säätiömuodossa, jolloin Kansaneläkelaitos on voinut niil-
tä hankkia kuntoutuspalveluita nykyisenkin lain aikana. Tyypillisesti säätiön säädekirjois-
sa kuitenkin määrätään, että milloin kuntoutettavien sotaveteraanien määrä laskee pysy-
västi tietyn rajan alle — esimerkiksi puoleen asiakaspaikoista — siirtyy toiminnan mää-
räysvalta kaupungille tai muulle julkiselle yhteisölle. Sotaveteraanien määrän vähentyessä
tällainen tilanne on käsillä monessa säätiön ylläpitämässä kuntoutuslaitoksessa tälläkin
hetkellä tai lähitulevaisuudessa.
 Tarkistettu
4.0



Pöytäkirjan asiakohta PTK 104/2016 vp
Kuntoutuslain voimassa olevan 53 §:n mukaan Kansaneläkelaitos ei tässä tilanteessa voi
enää hankkia kuntoutuslaitokselta kuntoutuspalveluita, vaan sen on etsittävä toinen palve-
luntarjoaja. Tällöin veteraanit voivat joutua vaihtamaan laitosta kesken kuntoutuksen, ja
myös näihin kuntoutuslaitoksiin pitkän ajan kuluessa syntynyt tietotaito, osaaminen, toi-
mivat prosessit sekä pitkäaikaiset hoitosuhteet menetetään. Jos kunta haluaa tarjota vete-
raaneille tai muille laitoksen asiakkaille mahdollisuuden jatkaa palveluiden piirissä, se jou-
tuu ottamaan laitoksen omalla kustannuksellaan hoidettavaksi, mikä on monille kunnille
taloudellisesti erittäin raskasta ja jopa mahdotonta.

Kuntoutuslain 53 §:n kuntoutuspalvelujen julkiselta palvelujentarjoajalta hankkimista
koskeva rajoitus on aikoinaan tehty varsin toisenlaisiin kuntoutuspalveluiden hankintajär-
jestelmän tarpeisiin, ennen kuin Euroopan unionin jäsenyyden myötä hankintamenettelyt
muodostuivat unionin oikeuden vaatimusten mukaisiksi. Kyseiselle rajoitukselle ei enää
tänä päivänä ole perusteluita, ja muun muassa Kansaneläkelaitos on esittänyt sosiaali- ja
terveysministeriölle, että kyseinen rajoitus tulisikin poistaa. Nykyinen sääntely rajoittaa
mahdollisuuksia järjestää kuntoutus tarkoituksenmukaisella tavalla ja aiheuttaa turhaa
haittaa sekä kunnille että kuntoutuspalveluiden saajille, erityisesti sotaveteraaneille ja so-
tainvalideille, joille tarjottavien palveluiden tulisi olla julkisen vallan erityisen huomion
kohteena. Lakialoitteessa ehdotettu lakimuutos lisäisi kuntoutuspalveluiden tarjontaa ja te-
hokkuutta sekä tätä kautta parantaisi myös kuntoutujan valinnanvapautta ja palvelujen yh-
denvertaista saatavuutta.

Hallitusohjelman mukaan kuluvalla vaalikaudella toteutetaan kuntoutusjärjestelmän ko-
konaisuudistus. Hallitus on vastauksessaan KKV 155/2016 kuntoutuslain 53 §:ää koske-
vaan kirjalliseen kysymykseen katsonut, että kuntoutuslaitosten toiminnan jatkumisen
edellytyksiä ja kuntoutuslainsäädännön muutostarpeita on tarkoituksenmukaista arvioida
osana kuntoutusjärjestelmän kokonaisuudistusta. 

Sotaveteraanien kuntoutuspalveluiden osalta muutostarve on kuitenkin hyvin akuutti,
eikä tilanne monen kuntoutuslaitoksen osalta kestä odottaa laajan kokonaisuudistuksen
mahdollisesti vuosiakin kestävää valmistelua, kun tätä uudistusta ei ole nyt kunnolla vielä
aloitettukaan. Nyt käsillä oleva ehdotus kuntoutuslain 53 §:n muuttamisesta ei liity kun-
toutuksen sisällölliseen kehittämiseen, vaan se on irrallinen menettelytapakysymys, joka
turvaisi kuntoutustoiminnan jatkuvuuden ja kuntayhteistyön laitosten asiakasryhmien
muutoksissa. Tällaisena, täysin hallinnollisena asiana kyseinen pykälä voidaan korjata eril-
lisellä lainmuutoksella ilman että se aiheuttaa hankaluuksia tai haittaa myöhemmin valmis-
teltavalle laajemmalle kokonaisuudistukselle.

Edellä olevan perusteella ehdotamme, että eduskunta hyväksyy seuraavan lakiesityksen:
"Laki Kansaneläkelaitoksen kuntoutusetuuksista ja kuntoutusrahaetuuksista annetun

lain 53 §:n muuttamisesta:
Eduskunnan päätöksen mukaisesti muutetaan Kansaneläkelaitoksen kuntoutusetuuksis-

ta ja kuntoutusrahaetuuksista annetun lain 53 § kuulumaan seuraavasti:
Kuntoutustoiminnan järjestäminen: Kansaneläkelaitos voi järjestää tässä laissa tarkoite-

tun kuntoutuksen joko tuottamalla kuntoutuspalvelut itse tai hankkimalla niitä muilta pal-
veluntuottajilta."

18.28 Satu Taavitsainen sd: Arvoisa puhemies! Monet käytännön kokemukset osoitta-
vat, että nykyinen kuntoutusjärjestelmä kaipaa uudistamista. Uudistuksia on tehtävä, jotta
2



Pöytäkirjan asiakohta PTK 104/2016 vp
syntyisi toimivia, kuntoutujia hyvin palvelevia hoitoketjuja ja jotta kaikki kuntoutusta tar-
vitsevat saisivat yhdenvertaisia palveluita kotipaikkakunnastaan riippumatta. 

Myös voimassa oleva kuntoutuslainsäädäntö on muutoksen tarpeessa. Yksi pikaisim-
min muutettavista lainkohdista on Kansaneläkelaitoksen kuntoutusetuuksista ja kuntoutus-
rahaetuuksista annetun lain 53 §:n 2 momentti. Tässä momentissa määritellään kuntoutus-
toiminnan järjestäminen ja Kelan oikeus hankkia kuntoutusta. Tämä kuntoutusetuuslain
momentti tulisi poistaa mahdollisimman pian, koska käytännössä se rajoittaa Kelan mah-
dollisuutta hankkia kuntoutuspalveluita julkiselta tai julkiseen rinnastettavilta tahoilta.
Käytännön kokemuksien perusteella voimme jo ennakoida, että tämä momentti on aiheut-
tamassa ongelmia sekä useiden kuntoutuskeskuksien toiminnalle että kuntien taloudelle,
työpaikoille ja ihmisten kuntoutuspalveluille.

Erityisen haitallinen tämä momentti on sotaveteraanien kuntoutuksen kannalta. Lain-
kohdan ongelmallisuus tulee siitä, että monet näistä sotaveteraanien ja invalidien kuntou-
tusta tarjoavista hoitolaitoksista toimii yksityisinä, esimerkiksi vaikka säätiöpohjalta, ja
tämä säätiöpohjaisuus on mahdollistanut juuri sen, että Kela on voinut hankkia näiltä kun-
toutuspalveluita tämän nykyisen lain aikana. Mutta tilanne kuitenkin muuttuu, ja tämä
muutos tapahtuu hyvin nopeasti, koska sotaveteraanien määrä vähenee. Tällöin näiden lai-
tosten omistus siirtyy kunnille ja kaupungeille tai muille julkisille yhteisöille, ja samalla ta-
pahtuu se, että Kelan kuntoutuspalveluiden hankkiminen lakkaa, jos tätä lakia ei nyt pikai-
sesti muuteta.

Tämä edellä kuvaamani muutos kääntyy ongelmaksi siis sellaisessa tilanteessa, jossa
tämä aikaisemmin yksityiseksi luokiteltu palveluntuottaja muuttuu luokiteltavaksi julki-
seksi toimijaksi ja tällöin sitä ei pidetä enää yksityisenä toimijana. Tämä on jo tapahtunut
Suomessa, ihan tällaisten normaalien organisaatiomuutosten seurauksena, ja Kela ei ole
voinut niiltä enää palveluja ostaa. Sotaveteraaneja ajatellen tämä tarkoittaa sitä, että he jou-
tuvat vaihtamaan kuntoutuskeskusta. Tämä ei ole menetys pelkästään veteraaneille, vaan
se on menetys tietenkin myös tälle koko toiminnalle ja työntekijöille, koko sille yhteisölle,
jossa tämä laitos on, sillä samalla siinä menetetään tuo pitkän ajan kuluessa syntynyt tieto-
taito, osaaminen, toimivat käytännöt ja pitkäaikaiset hoitosuhteet. Jos kunta päättää tarjota
veteraaneille, invalideille ja muille kuntoutushoitoja saaville asiakkaille mahdollisuuden
jatkaa näiden samojen palveluiden piirissä, niin se joutuu ottamaan kuntoutuskeskuksen
omalla kustannuksellaan hoidettavaksi, mikä olisi monille kunnille taloudellisesti liki
mahdotonta, ilman että Kela sieltä ostaa palveluita.

Tämä muutos, mitä olen tässä edellä kuvannut ja mitä edustaja Mäkisalo-Ropponen ku-
vasi, koskee esimerkiksi Kyyhkylän kuntoutuskeskusta Etelä-Savossa, Mikkelissä. Siellä
on asunut sotainvalideja vuodesta 1927. Tämä Sotainvalidien Veljesliiton ja Mikkelin kau-
pungin vuonna 2004 perustama Kyyhkylä-säätiö nykyään tuottaa näitä erilaisia kuntoutus-
ja hoitopalveluja, muun muassa laitoskuntoutusta, intervallijaksoja ja Kelan rahoittamia
kursseja eri asiakasryhmille. Toiminta on hyvin laadukasta sekä sisällöltään että välineis-
töltään. Mikkelin kaupunki ostaa Kyyhkylän kuntoutuskeskuksesta neurologista, ortope-
dista, traumatologista ja tules-kuntoutusta. Toisin kuin kaupunki, Kela ei enää tulevaisuu-
dessa voisi hankkia Kyyhkylästä kuntoutuspalveluita, kun sotaveteraanien määrä vähen-
tyy alle puoleen kaikista asiakaspaikoista ja kun tällöin Kyyhkylä-säätiön määräysvalta
siirtyy kaupungille.

Arvoisa puhemies! Kuntoutustoiminnan hyödyt ovat aivan kiistattomat. Kuntoutuvalle
ihmiselle toimintakyvyn ja itsenäisyyden parantuminen merkitsevät elämänlaadun selvää
3



Pöytäkirjan asiakohta PTK 104/2016 vp
kohentumista. Yhteiskunnalle on merkityksellistä, että kuntoutus tuo huomattavia säästöjä
myöhempiin hoitokuluihin. Tämä kuntoutuslain 53 §:n 2 momentti on esimerkki kuntou-
tuksen käytännön ongelmasta, jonka me kansanedustajat voimme helposti korjata. Laista
tarvitsee poistaa vain kaksi riviä tekstiä, ja myös on merkityksellistä, että Kela itsekin on
toivonut näitä tekstejä poistettavaksi.

Kuntoutukseen jäisi toki vielä tämän muutoksen jälkeenkin parannettavaa. Yksi eniten
parannusta vaativista kohteista on kuntoutuksen pirstaleisuus. Kuntoutusta tuottavat mo-
net toimijat, sitä ohjaavat eri lait, ja sitä toteutetaan eri puolilla maata eri tavoin ja resurs-
sein. Kenelläkään ei ole oikein kokonaiskuvaa tilanteesta, koska kuntoutuksen palvelukäy-
täntöjä ja -kriteereitä ei ole kuvattu kattavasti eikä kuntoutujien palvelutarvetta ole linjattu
yhteisesti. Tämänkin tilanteen suurin kärsijä on kuntoutuja, esimerkiksi kaiken arvostuk-
semme ansaitseva sotaveteraani ja sotainvalidi, joka jää viimeisinä vuosinaan vaille hyvin
toimivaa kuntoutusketjua.

Arvoisa puhemies! Näillä sanoilla toivon lakialoitteelle myönteistä kohtelua valiokun-
nassa.

18.35 Mikko Savola kesk: Arvoisa herra puhemies! Aivan aluksi haluan onnitella teitä
syntymäpäivänne johdosta, ja oikein paljon menestystä myös tulevaan.

Tässä edustajien tekemässä lakialoitteessa kiinnitetään hyvin olennaisiin asioihin huo-
miota. Omalta kohdalta on kokemusta Ähtärin Veljeskodin hallituksen puheenjohtajan
paikalta, missä näitä kyseisiä asioita on pohdittu niin ikään viime vuodet. Siinä noin 3,5
vuotta ehdin olemaan, mutta jo pitemmältä ajalta ennen sitä on mietitty näitä jatkokäyttö-
tarkoituksia siltä osin, että toiminta pystytään turvaamaan, kun veteraanien, sotainvalidien
määrä vähenee. Ja me todellakin teimme oman ratkaisumme huhtikuussa ja fuusioiduim-
me silloin osaksi Kuusiolinna Terveys Oy:tä, joka on siis yksityinen palveluntuottaja tuot-
taen meillä seutukunnalla terveyspalvelut, millä ennakoimme jo omalta osaltamme sote-
uudistusta. 

Mutta näitä veljeskoteja ja kuntoutuslaitoksia on eri puolilla Suomea hyvin paljon, ja ne
ovat tietysti hyvin erilaisessa asemassa, osa on varautunut paremmin, osa heikommin. Se
valitettava totuus kaikissa näissä on, että veteraanien keski-ikä kun on korkea, niin hoito-
paikoista yhä suurempi osa sitten pitää täyttää muilla asiakasryhmillä kuin näillä itse pää-
asiakasryhmillä. Ja aivan varmasti näitä asioita, mitä tässä lakialoitteessa on nostettu esille
tähän kuntoutukseen liittyen ja mitä Kelakin on toivonut, tulisi muuttaa. Meillähän on tämä
kuntoutuksen kokonaisuudistus (Puhemies koputtaa) hallituksella käsittelyssä...

Toinen varapuhemies Arto Satonen:  Edustaja jatkaa puhetta pöntöstä. (Puhuja siirtyi
puhujakorokkeelle)

Herra puhemies! 2 minuuttia menee nopeasti. — Elikkä tämä kuntoutuksen kokonaisuu-
distus on hallituksella käsittelyssä, ja tämä varmasti on osana sitä. 

Mutta tietysti nyt on riski, että meillä tulee tämmöinen väliinputoamisen aika ennen kuin
sieltä konkreettisia esityksiä tulee ja Kelan kuntoutujien osalta näissä kuntoutuslaitoksissa
varmasti ongelmia tulee. Meillä on hyvin erityyppisiä nämä kuntoutuslaitokset. Niin kuin
sanoin, meillä oli yhdistys, millä tavalla Ähtärin Veljeskoti toimi. Sitten on näitä säätiö-
pohjaisia. On yksityisiä hoitolaitoksia. Ja tietysti niin säädekirjassa kuin yksityisen yhdis-
tyksen säännöissä on määritelty, mitä tapahtuu siinä tapauksessa, jos sitä ydintoimintaa nyt
4



Pöytäkirjan asiakohta PTK 104/2016 vp
esimerkiksi veljeskodin toimesta ei enää pystytä tekemään. Ja meilläkin tietysti tähän ve-
doten halusimme ratkaisuja tehdä ennen sitä, ennen kuin tämmöiseen tilanteeseen oltaisiin
jouduttu. Yhdistyskin on edelleen olemassa. Sillä on tietty määrä rahavaroja. Se toimii
yleishyödyllisenä yhdistyksenä nyt tukien niiden veteraanien kuntoutusta, jotka eivät taas
lakisääteisen kuntoutuksen piiriin pääse. Tämäkin on tietysti äärimmäisen tärkeä osa sitä.
Hallitushan on nyt esittänyt ensi vuodelle budjetissaan 40 miljoonaa veteraanikuntoutuk-
seen lisää. Tänään käytiin edustaja Karin erinomaisen kysymyksen johdosta veteraanieläk-
keistä keskustelua tässä salissa kyselytunnilla, ja niin edelleen. Eli kaikki ne keinot, millä
me pystymme veteraanien asiaa edistämään, täytyy kyllä tähän keinovalikoimaan ottaa.

Herra puhemies! Yksi asia, mitä kyllä nimenomaan tähän sotainvalidien, sotaveteraa-
nien kuntoutukseen liittyen olen miettinyt ja mihin meidän pitäisi vielä muutos saada:
Vaikka invaliditeettiprosenttia nyt lasketaan sinne 10:een, niin nyt aletaan puhua sellaises-
ta kansanosasta, jotka ovat hyvin iäkkäitä, keski-ikä taitaa olla 93—94. Ja kun mennään tä-
mänikäisiin ihmisiin, niin siinä vaiheessa invaliditeettiprosentti ei kyllä enää näyttele niin
suurta roolia vaan kaikki nämä henkilöt ovat kuntoutuksensa ja sen oman elämänsä kun-
niallisen lopputaipaleen ansainneet, koska he ovat isänmaan puolesta taistelleet, joten tämä
asia meidän tulee kyllä tulevina vuosina ottaa entistä tarkemmin, kun me sen pystymme
vielä tekemään.

Herra puhemies! Ensi vuosi on Suomi 100 -juhlavuosi, ja veteraanien asema siinä nos-
tetaan aivan varmasti keskeisellä tavalla esiin. Niin kuntoutukseen liittyvät rahat kuin kaik-
ki se kunnioitus, kaikki se perinnetyö, kaikki se historiasta kertominen ovat se, mitä me
voimme itse kukin tehdä noissa eri maanpuolustustapahtumissa, mitä eri puolilla Suomea
on, ja veteraanijuhlissa ja niin edelleen.

Mutta haluan kiittää edustajia Mäkisalo-Ropponen ja Taavitsainen tästä lakialoitteesta,
että sen toitte, ja toivon itsekin, että tähän asiaan pystytään kiinnittämään huomiota ennem-
min ennen kuin tämän kuntoutuksen kokonaisuudistuksen kautta olevat lakiesitykset tule-
vat, ettei tämmöisiä väliinputoamisia pääsisi tapahtumaan.

18.41 Krista Mikkonen vihr: Arvoisa herra puhemies! On helppo yhtyä tähän lakialoit-
teeseen. On todellakin harmillista, jos tällainen tekninen ongelma aiheuttaa sen, että me
emme voi tarjota sotaveteraaneille kuntoutusta siinä tutussa paikassa, missä he ovat tottu-
neet sitä saamaan. Ja on aivan selvä juttu, että tämä muutos on järkevää tehdä, koska, kuten
tässä on tullut jo monesti ilmi, tyypillisesti esimerkiksi säätiöiden tai yhdistysten, jotka
ovat ylläpitäneet näitä kuntoutuskeskuksia, säädekirjoissa tai säännöissä todetaan, että kun
veteraanien määrä laskee tietyn tason alle, niin silloin toiminnan määräysvalta siirtyy esi-
merkiksi kaupungille tai muulle julkiselle yhteisölle. Ja jos meillä on laissa tämmöisiä ra-
joitteita, että tämän vuoksi ei enää tätä laitosta voida käyttää kuntoutukseen, niin ei var-
masti ole ollut tarkoitus silloin kun laki on luotu, että tällaiseen tilanteeseen joudutaan, ja
sen takia näkisin, että tämä olisi helppo tämmöisenä teknisenä muutoksena tehdä.

Samalla tässä voi helposti myös yhtyä tähän edustaja Savolan äsken mainitsemaan seik-
kaan siitä, että meidän sotaveteraanimme ovat kyllä kaikki niin iäkkäitä, että varmastikaan
tämä invaliditeettiprosentti ei ole se määrittävä tekijä siinä, kenelle me voimme palveluita
tarjota. Ja näkisin kyllä tärkeänä, että me pystyisimme huolehtimaan meidän sotaveteraa-
neista, jotka edelleen täällä joukossamme ovat, ja pystyisimme kunnioittamaan heidän työ-
tänsä, niin että me kaikille pystyisimme antamaan palvelua, joko sitä kuntoutusta tai niitä
5



Pöytäkirjan asiakohta PTK 104/2016 vp
kotiin vietäviä palveluja, joihin ilahduttavasti nyt ensi vuoden budjettiin on varattu enem-
män rahaa.

18.43 Merja Mäkisalo-Ropponen sd: Arvoisa puhemies! Minäkin haluan onnitella pu-
hemiestä syntymäpäivän johdosta. 

Olen itse joutunut tämän nykyisen lain takia kuntapäättäjänä päättämään vastoin sotave-
teraanien ja sotainvalidien kuntoutuskeskuksen säädekirjaa. Säädekirjassa oli määrätty,
että kun kuntoutettavien sotaveteraanien määrä laskee pysyvästi alle puolen asiakaspai-
koista, siirtyy toiminnan määräysvalta kaupungille tai kunnalle. Mutta Kansaneläkelaitos
ei olisi voinut enää hankkia näitä kuntoutuspalveluita kunnan omistamalta laitokselta, ja
sen takia toiminta oli siirrettävä kolmannelle taholle, siis vastoin säädekirjaa, vastoin sitä
alkuperäistä ajatusta, joka toiminnalle oli asetettu. Se oli kuntapäättäjänä minusta hyvin su-
rullista, koska ei pystytty kunnioittamaan sitä säädekirjan henkeä. Tällä hetkellä samanlai-
nen tilanne on parhaillaan tai pian tulossa useammassa sotaveteraanien kuntoutuslaitokses-
sa, ja siksi tällä asialla on kiire, eikä kuntoutusjärjestelmän kokonaisuudistusta kannata to-
dellakaan odottaa, koska tämä on vain tekninen muutos.

18.44 Mika Kari sd: Arvoisa herra puhemies! Itsekin lämpimästi kannatan edustaja Mä-
kisalo-Ropposen lakialoitetta. Tässä keskustelussa on hyvin käynyt esiin se, miksi tällaista
lakialoitetta tänä aikana tarvitaan. Meidän veteraanisukupolvemme on korkeassa iässä.
Jotta saisimme varmistettua hyvät ja laadukkaat palvelut eri järjestäjien toimesta, olisi syy-
tä kiireen vilkkaa tehdä normien purkua. Tässä olisi äärimmäisen hyvä kohde. Muutama ri-
vi, niin kuin tässä edellä on tullut esiin, poistettaisiin nykylaista ja huomioitaisiin eri pal-
veluntuottajat, tässä tapauksessa myös julkinen sektori, kunnat, niin edelleen. Nyt on toi-
mittava, ja nyt on toiminnan aika. 

Haluan tässä yhteydessä kuitenkin myös muistuttaa tästä veteraanien kuntoutusmäärä-
rahasta. Vaikka hallitus lisäsi veteraanien kuntoutukseen määrärahaa, samaan aikaan teh-
tiin osiltaan poisto Raha-automaattiyhdistyksen veikkausvoittorahoista tuleviin kuntoutus-
määrärahoihin. Onneksi silti jäätiin näissä lisäyksissä plussan puolelle. 

Tuon myös esiin sen huomion, jonka veteraanijärjestöt yhteisellä viestillä toivat eri
eduskuntaryhmille muutama viikko sitten. He halusivat vielä päätöksentekijöitä muistut-
taa siitä, että vaikka hallitus rahaa lisäsi, niin tämä raha ei riitä kattamaan niitä kaikkia ve-
teraaneille suunniteltuja kuntoutuspalveluita, joita veteraanit tarvitsevat. Eli rahaa ei edel-
leenkään ole riittävästi, ja puheet siitä, että veteraanien poistuma olisi tälle oikea peruste,
eivät pidä paikkaansa, koska veteraanien poistuma ei ole niin suuri kuin rahan vähennys,
joka pitkällä aikavälillä nyt tapahtuu. Toivon, että tähän hallituksessa kiinnitetään huomio-
ta.

Lopuksi sanon, että tänään kyselytunnin lopussa mietin, olisinko ottanut kyselytunnilla
aiheeksi rintamaveteraanien ja sotaveteraanien eläkeleikkauksen, jos olisin etukäteen tien-
nyt, kuinka ala-arvoisen käsittelyn asia saa keskustelun yhteydessä. Miten me voimme lei-
kata heiltä, joille me olemme itse velkaa?

18.47 Satu Taavitsainen sd: Arvoisa puhemies! Tuossa edustaja Savolan erinomaisessa
puheenvuorossa hän otti esille myös tämän hallituksen 20 miljoonan euron lisäyksen mo-
mentille 56, mutta haluaisin sitten kysyä edustaja Savolalta: osaatko sanoa, miksi hallitus
sitten leikkaa momentilta 57 näitä kuntoutusrahoja ja myöskin joululahjarahoja veteraa-
6



Pöytäkirjan asiakohta PTK 104/2016 vp
neilta? Elikkä tämä ei sillä tavalla tunnu oikein hyvälle politiikalle, vaan se on vähän niin
kuin hölmöläisen peiton jatkamista, että toisesta paikasta otetaan ja toiseen lisätään ja sit-
ten puheenvuoroissa vain kerrotaan se, että jonnekin on lisätty, mutta unohdetaan mainita
se, jos jostakin on otettu pois.

Eli kyllä meidän sotaveteraanit ja sotainvalidit ovat kuntoutuksensa ansainneet ja heille
se tulee turvata kaikin mahdollisin keinoin. Myöskin kuntien ohjeistusta on syytä tarken-
taa, sillä tietenkin on hyvin valitettava tilanne, jos Valtiokonttorille palautuu niitä rahoja,
jotka on tarkoitettu sotaveteraanien kuntoutukseen, ja jos niitä eivät sataprosenttisesti kun-
nat ymmärrä eivätkä osaa hyödyntää. Tämähän on muutettava pikaisesti.

18.48 Mikko Savola kesk: Herra puhemies! Tuossa viimeisessä tultiin aivan siihen olen-
naiseen, siihen, että ne varat, mitä tuonne veteraaneille suunnataan, tulevat myös käytet-
tyä. Meillä on tietysti kuntapäättäjinä vastuu siitä, kun me tuolla omissa hallinnollisissa eli-
missämme toimimme, että me sitten myös osaamme ohjeistaa, osaamme kertoa, osaamme
vaikuttaa siihen, että veteraanit kaiken tarvittavan hoidon saavat.

Näissä veteraanipalveluissa kaiken kaikkiaan siinä, kuinka rahat kohdentuvat eri mo-
menteilla, minun mielestäni ratkaisevinta on se, että ne, ketkä hoitoa tarvitsevat, sen saa-
vat. Siinä on tietysti valtion rahoitus, siinä on Valtiokonttorin kautta tuleva rahoitus, siinä
on kolmannen sektorin rahoitus, mihin itsekin tuossa puheenvuorossani viittasin, eli ne va-
rat, mitä eri yhdistyksillä, säätiöillä ja niin edelleen on käytettävissä. Ensi vuonna, kun
Suomi 100 vuotta täyttää, on kyllä entistä paremmin rahoitusta kohdennettava juuri vete-
raaniväestölle, siten että ne, ketkä tämän maan puolesta ovat taistelleet, ne palvelut saavat.
Iso kokonaisuus, jonka puolesta ainakin itse haluan olla vaikuttamassa, ja uskon, että niin
opposition kuin kaikkien hallituspuolueidenkin mielestä nämä asiat ovat prioriteettilistalla
kärjessä ja ovat tärkeitä, ja jos on joitakin sellaisia päätöksiä, jotka tarvitsevat petrausta,
niin siihenkin jaksan luottaa, että täältä eduskunnasta sitä tahtoa löytyy, että ne korjataan.

Keskustelu päättyi.

Asia lähetettiin sosiaali- ja terveysvaliokuntaan.
7


