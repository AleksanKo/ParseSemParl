















































DEM8487.tmp.xml


Pöytäkirjan asiakohta PTK 61/2017 vp
Pöytäkirjan asiakohta 

PTK 61/2017 vp

Täysistunto

Keskiviikko 31.5.2017 klo 14.03—18.59

7. Valtioneuvoston selonteko eduskunnalle Suomen osallistumisen jatkamisesta turvalli-
suussektorin koulutusyhteistyössä Irakissa

Valtioneuvoston selonteko VNS 5/2017 vp

Lähetekeskustelu

Puhemies Maria Lohela: Lähetekeskustelua varten esitellään päiväjärjestyksen 7. asia.
Puhemiesneuvosto ehdottaa, että asia lähetetään ulkoasiainvaliokuntaan, jolle puolustus-
valiokunnan on annettava lausunto.

Valtioneuvoston esittelypuheenvuoron jälkeen keskustelu käydään etukäteen pyydetty-
jen puheenvuorojen osalta nopeatahtisena. Ryhmäpuheenvuorokierrosta ei ole. Etukäteen
varattujen puheenvuorojen pituus on enintään 5 minuuttia. Puhemiesneuvosto suosittaa,
että myös nopeatahtisen keskusteluosuuden jälkeen pidettävät puheenvuorot kestävät enin-
tään 5 minuuttia. Lisäksi myönnän tarvittaessa harkitsemassani järjestyksessä 1 tai 2 mi-
nuutin pituisia vastauspuheenvuoroja. 

Keskustelua tästä asiasta käydään 1 tunnin ajan. Keskustelua jatketaan tarvittaessa päi-
väjärjestyksen muiden asiakohtien tultua käsitellyiksi. Mikäli keskustelu päättyy ennen
tunnin määräaikaa, siirrytään päiväjärjestyksen seuraavaan asiakohtaan.

Keskustelu

17.13 Ulkoasiainministeri Timo Soini (esittelypuheenvuoro):  Arvoisa rouva puhemies!
[Edustajia lähtee paljon pois salista] — Tämä on tärkeä asia, jokaisen edustajan kannattaisi
kuunnella. — Suomen turvallisuuden kannalta on tärkeää Irakin vakauden ja turvallisuu-
den palauttaminen ja Isilin toiminnan torjuminen. Terrori-iskut ovat lisääntyneet ja tapah-
tuvat yhä lähempänä, viimeisimmät Manchesterissa, Pietarissa ja Tukholmassa. Terrori-is-
kujen takana on useimmiten Isil. Isil on lisäksi pyrkinyt luomaan radikalisoituneille kan-
nattajilleen identiteettiä, jossa nämä omalla toiminnallaan, siis terrori-iskuilla, ovat osa Isi-
lin kalifaattia ilman tarvetta matkustaa sota-alueille.

Kansainvälinen yhteistyö Isilin vastaisessa taistelussa on tullut yhä välttämättömäm-
mäksi. Suomi on ollut vahvasti mukana koalition toiminnassa alusta alkaen. Olemme osal-
listuneet vuodesta 2015 alkaen koalition sotilaalliseen kriisinhallintaoperaatioon Opera-
tion Inherent Resolve, jossa olemme kouluttaneet Pohjois-Irakin kurdien peshmerga-soti-
laita. Suomalainen koulutustapa on saanut peshmergoilta erittäin hyvää palautetta.

Arvoisa puhemies! Kansainvälinen Isilin vastaisen koalition toiminta tukeutuu YK:n
päätöslauselmaan. Koalition toiminta on kokonaisvaltaista, ja eniten näkyvyyttä on saanut
koalition sotilaallinen toiminta Isiliä vastaan. Operaation tuella Irakin asevoimat ovat on-
nistuneet valtaamaan takaisin merkittäviä alueita Isililtä. Isilin hallussa on enää 7 prosent-
 Tarkistettu
4.1



Pöytäkirjan asiakohta PTK 61/2017 vp
tia Irakin pinta-alasta, kun vuonna 2014 luku oli 40 prosenttia. Yli miljoona ihmistä on voi-
nut jo palata koteihinsa Isililtä vapautuneille alueille.

Koalitiolla on myös mittavaa vakauttamistoimintaa. Koalitio on yhteistyössä Irakin ja
YK:n kanssa perustanut Irakin vakauttamisrahaston, tällä rahoitetaan Isililtä takaisin val-
lattujen alueiden jälleenrakennusta. Vakauttamistoimet kattavat myös miinojen raivaami-
sen. Koalition jäsenet ovat myös antaneet mittavaa humanitaarista apua alueella.

Koalition vierastaistelijatoiminnalla pyritään estämään vierastaistelijoiden pääsy Syy-
riaan ja Irakiin. Tässä on onnistuttu muun muassa muuttamalla matkustamiseen liittyvää
lainsäädäntöä. Rajaviranomais- ja poliisiyhteistyöllä on vierastaistelijoiden virtaa alueelle
pystytty radikaalisti vähentämään, 90 prosentilla.

Koalitio on lisäksi onnistunut heikentämään Isilin rahoituspohjaa. Tämä on tehty katkai-
semalla öljyntuotantoa Isilin valtaamilla alueilla, Isilin rahoittajia on identifioitu ja heidän
omaisuuttaan jäädytetty.

Isilin propaganda ja sosiaalisen median käyttö on ollut merkittävää. Koalition pyrki-
myksenä on rajoittaa Isilin informaatiovaikuttamista. Radikalisoitumista ja värväämistä
terroristi-iskuihin halutaan ennaltaehkäistä.

Arvoisa rouva puhemies! Kuten selonteossa todetaan, tarkoituksena on jatkaa Irakin
koulutus- ja neuvonantotoimintaa. Osallistumisemme jatkuisi 100 sotilaan suuruisena, se
kattaisi sekä peshmerga-sotilaille että Irakin turvallisuusviranomaisille annettavaa koulu-
tusta ja neuvonantoa vuoden 2018 loppuun asti. Aikomuksena on nyt laajentaa koulutusta
ja neuvonantoa koskemaan peshmerga-joukkojen lisäksi myös muita Irakin turvallisuus-
joukkoja. Uuden mandaatin myötä Suomi voisi tehdä koulutus- ja neuvonantotoimintaa
Pohjois-Irakin ohessa myös muualla Irakin alueilla. Kaikista toiminta-alueista sovitaan yh-
teistyössä muiden koalitiomaiden kanssa. Suomalaissotilaat eivät osallistu taisteluihin
vaan pysyvät rintamalinjan takana. On selvää, että Irakissa on sisäisiä jännitteitä. Riittävän
vahvat turvallisuusrakenteet ovat kuitenkin edellytys sille, että Irak pystyy itse aikanaan
vastaamaan omasta turvallisuudestaan.

Suomi on sotilaallisen kriisinhallinnan lisäksi antanut vahvaa tukea koalition vakautta-
mistoimille. Olemme tukeneet Irakin vakauttamisrahastoa ja miinanraivausta sekä anta-
neet alueelle humanitaarista apua. Suomen kokonaistuki Irakille vuosina 2014—2017 tu-
lee olemaan runsaat 17 miljoonaa euroa. Suunnittelemme lisäksi osallistumista poliisikou-
lutukseen Irakissa. Suomi on vahvasti tukenut ajatusta, että EU osallistuisi Irakin turvalli-
suussektorin uudistamiseen. Suomi on lisäksi osallistunut koalition vierastaistelijatoimin-
taan, sillä olemme korostaneet ennaltaehkäisevän työn merkitystä väkivaltaisen ekstremis-
min torjunnassa. Suomesta on lähtenyt arviolta 80 vierastaistelijaa Irakiin ja Syyriaan,
joista parikymmentä on palannut Suomeen ja noin parikymmentä kuollut.

Arvoisa puhemies! Vielä muutama sana tämän hetken tilanteesta: Mosul on ollut kesä-
kuusta 2014 lähtien Isilin tärkein tukikohta Irakissa. Tammikuun lopulla Irakin joukot on-
nistuivat koalition tuella valtaamaan takaisin kaupungin itäosan, ja taistelut Länsi-Mosulin
takaisinvaltaamiseksi jatkuvat. Tästä takaisinvaltauksesta maksetaan korkea hinta, se on
vaatinut siviiliuhreja siitä huolimatta, että hallituksen joukot ovat pyrkineet toimimaan si-
viilejä suojellen. Tässä näkyy myös Isilin toiminta siviilien keskellä ja tapa käyttää ihmis-
kilpiä. Nämä ihmiset ovat riippuvaisia humanitaarisesta avusta; siitä humanitaarisesta
avusta on riippuvaisia Irakissa kaiken kaikkiaan 11 miljoonaa ihmistä, ja tässä meidän pi-
tää olla mukana. Mosul sekä monet muut Isililtä vapautetut alueet tulee jälleenrakentaa ja
vakauttaa. Mikäli näin ei tapahdu, ääriryhmät voisivat jälleen saada vaikutusta.
2



Pöytäkirjan asiakohta PTK 61/2017 vp
Arvoisa puhemies! Kaiken kaikkiaan vielä on huomioitava se ikävä tosiasia, että kun Isil
menettää maa-alueensa Irakissa, sen toiminta tulee muuttumaan. Osa taistelijoista lähtee
Lähi-idän alueelle, osa saattaa siirtyä takaisin Pohjois-Afrikkaan lähtömaihinsa, ja saattaa-
pa heitä tulla Eurooppaankin, maihin, joista ovat lähteneet. Tämä pitää ottaa vakavasti.

Arvoisa puhemies! Kaiken kaikkiaan tämä on Suomen kansainvälistä, tuloksellista vas-
tuunkantoa, ja jos me tässä onnistumme, me säästämme tuhansia ja tuhansia ihmishenkiä
sekä Lähi-idässä ja Irakissa että ajan oloon myös Euroopassa.

Puhemies Maria Lohela: Hyvät edustajat, tarjoan nyt mahdollisuutta käyttää vastauspu-
heenvuoroja tähän enintään 2 minuutin puheenvuoroilla. — Edustaja Savola.

17.21 Mikko Savola kesk (vastauspuheenvuoro):  Arvoisa rouva puhemies! Tämä Suo-
men koulutusyhteistyö Irakissa ja tähän operaatioon osallistuminen on tärkeä asia. Isis,
Isil, Daesh, miksikä nyt haluamme nimittääkään, on paha. Se on julma, se on alistava. Se
tekee karmeita julmuuksia sillä alueella ja kiduttaa kansalaisia, ja tietysti ne vaikutukset
näkyvät monelta osin terrorismina myös täällä Euroopassa. Ne on pystyttävä eliminoi-
maan.

Suomi on osallistunut tähän operaatioon 2015, jatkanut viime vuonna operaatioon osal-
listumista, ja nyt sitten tällä päätöksellä jatketaan tätä osallistumista. Tässähän ollaan tie-
tysti yhtenä osana vastaamassa myös Ranskan Lissabonin sopimuksen mukaiseen avun-
pyyntöön, kun Ranskan terrorismi-isku tuli, joten tältä osalta pystymme myös tätä omaa
kansainvälistä vastuutamme kantamaan.

Mutta oikeastaan on nyt muutamia kysymyksiäkin, ja haluaisin, arvoisa puolustusminis-
teri, teiltä varmistaa tiettyjä asioita. Silloin kun näihin aiempiin operaatioihin osallistuttiin,
painotettiin hyvin vahvasti sitä, että suomalaisilla kouluttajilla siellä on olemassa parhaat
mahdolliset välineet käytössään, turvallisuudesta huolehditaan parhain mahdollisin kei-
noin ja varsinaisiin konfliktitilanteisiin ei osallistuta, ja varmistaisinkin: onhan tilanne nyt
sama siinä, että me huolehdimme meidän omien joukkojemme turvallisuudesta, koulutta-
jiemme turvallisuudesta siellä? Sen lisäksi: onhan nyt myös pääkärkenä tässä asiassa se,
että meidän omaa kansallista puolustuskykyämme pystytään kehittämään tähän operaa-
tioon osallistumisella? Ovathan kustannukset tässä kuitenkin melko lailla mittavat, ensi
vuodenkin osalta 13 plus 15,5 miljoonaa euroa.

17.23 Mika Kari sd (vastauspuheenvuoro):  Arvoisa rouva puhemies! On oikein hieno
asia, että Suomi on antanut Ranskalle apua Pariisin terroristi-iskujen jälkeen antamalla
omaa osaamistaan tähän koulutusyhteistyöhön Irakissa ja lisäämällä vielä tätä koulutusyh-
teistyötä resurssien näkökulmasta kaksinkertaiseksi.

Tässä kun ovat paikalla niin ulkoministeri kuin puolustusministeri ja on mahdollisuus
esittää myös kysymyksiä, niin lähinnä ulkoministerille kysymys: vaikka tässä nyt jatke-
taan määräajan verran tätä koulutusyhteistyötä, niin miten näette, onko näköpiirissä kou-
lutusyhteistyöstä paluu jo tässä vaiheessa vai keskitytäänkö vielä tähän koulutusyhteis-
työn tekemiseen arvioimatta sitä, missä vaiheessa joukkoja ja kouluttajia tältä osalta kotiu-
tetaan?

Ja kysyisin vähän samaa kuin edustaja Savola tämän oman osaamisen kehittämisen nä-
kökulmasta. Mehän olemme siellä tietenkin ensi sijassa auttamassa, luomassa koulutusta ja
sitä kautta luomassa edellytyksiä myös saada yhteiskunta siellä jaloilleen ja ainakin hie-
3



Pöytäkirjan asiakohta PTK 61/2017 vp
man, askelen turvallisemmaksi nykyisestä, mutta miten, puolustusministeri, näette, millä
tavalla tästä operaatiosta on saatavissa myös meidän omaan puolustukseemme lisäarvoa?
Tietenkin varmasti yksi keino saada lisäarvoa on se, että kun apua antaa, on mahdollisuus
myös odottaa saavansa sitä, jos sellainen päivä joskus tulee.

Samassa yhteydessä vielä näihin meidän kriisinhallintaveteraaneihin ja tähän vakuutus-
asiaan liittyen: ovatko meillä nyt näissä asioissa vakuutusjärjestelmät siinä kunnossa, että
voimme puolustusvaliokunnassa kaikki, myös edustaja Heinosen lisäksi, olla sitä mieltä,
että asiat on hoidettu sillä tavalla, että jos jotain tapahtuu, niin kruunu on myös auttamassa?

17.25 Veera Ruoho ps (vastauspuheenvuoro):  Arvoisa puhemies! Kiitän ulkoministeriä
selonteosta, ja ilahduin siitä huomiosta, kun kerroitte, että koulutusyhteistyön laajentamis-
ta suunnitellaan tosiaan tähän irakilaisten poliisien koulutukseen. Näenkin, että poliisi ins-
tituutiona yhteiskunnassa on tosi tärkeä, varsinkin jos se poliisi kunnioittaa ihmisoikeuk-
sia ja ei ole korruptoitunut. Parasta aikaakin, tällä hetkellä, on niitä poliisikollegoita tuolla
maailmalla tekemässä tätä työtä, ja näihin kokemuksiin perustuen uskon ihan siihen, että
länsimaisten poliisien kouluttamat poliisit ovat kyllä hyvä kivijalka sille yhteiskunnan tu-
levaisuudelle. Että sitä työtä kyllä ehdottomasti kannustan ja tätä laajentamista.

17.26 Ilkka Kanerva kok (vastauspuheenvuoro):  Arvoisa puhemies! Totta kai Suomen
on kannettava tässä asiassa vastuunsa, niin kuin terrorismin torjunnassa ylipäätään ja kan-
sainvälisen rauhan edistämistä koskevissa asioissa kaiken kaikkiaan. Ja tässä asiassa on ky-
symys myös siitä, että taitaapa olla aika harva asia, jossa kansainvälinen yhteisö näkee yh-
teisen tavoitteen samalla tavalla kuin tätä asiakokonaisuutta koskien, jonka uhka monin ta-
voin ulkoministerinkin kuvaamalla tavalla saattaa pahimmoisimmillaan kohdistua myös-
kin Suomeen, sillä tiedämme, että Irakista Suomeen suuntautuu meidän merkittävin pako-
laisvirtamme tänä päivänä. Kaikki tiedämme myöskin, että Lähi-idän tilanne edellyttää si-
tä, että on eri muodoissa pyrittävä edesauttamaan Lähi-idän tilanteen rauhoittumista ja sen
vakiinnuttamista. Ja kun tässä on kaiken lisäksi takana YK:n turvaneuvoston yhteinen nä-
kemys siitä, että on ryhdyttävä kaikkiin käytettävissä oleviin toimiin tämän tilanteen hal-
tuun saattamiseksi, pidän tärkeänä sitä, että hallitus on ottanut tässä asiassa vastuun ja läh-
tenyt tälle tielle, jota tämän esityksen hyväksyminen täällä tulee tarkoittamaan.

Suomen profiili tässä suhteessa tulee nousemaan, sillä olen ymmärtänyt niin, että kysyn-
tää suomalaiselle osaamiselle näissä meidän tapauksissamme on lisääntyvästi kansainväli-
sesti. Tässä suhteessa pitää tukea hallituksen linjausta mielestäni hyvin vahvasti.

Kaikki syyt puoltavat sitä ulkoministerin täällä esittämää toimintalinjausta, että Suomi
ottaa tässä asiassa merkittävää roolia mutta toimii myöskin tavalla, joka tiedostaa tämän
kysymyksen, tämän operaation harvinaisen vaativan tason, ja kyetään toimimaan sillä ta-
voin, että sillä paitsi edesautetaan tilannetta siellä myöskin hoidetaan suomalaisten sotilai-
den mahdollisuus säilyä turvassa maksimaalisella tavalla.

17.28 Markku Pakkanen kesk (vastauspuheenvuoro): Arvoisa rouva puhemies! On tär-
keää, että Suomi osallistuu myös tähän kriisinhallintatehtävään ja saa sieltä itselleen myös
hyvää kokemusta. Ministeri Soini, kerroitte puheenvuorossanne, että Suomesta on lähte-
nyt Isilin joukkoihin 80, ja kerroitte heitä palaavankin. Onko heistä tarkempaa tietoa Suo-
messa, missä nämä kyseiset herrat tai rouvat ovat, ketkä sieltä ovat palanneet ja mitä heille
kuuluu? Kuinka meidän yhteiskuntamme tiedossa on, kuinka he pärjäävät, ja mitä heille
4



Pöytäkirjan asiakohta PTK 61/2017 vp
tehdään? Miten he ovat sitoutuneet suomalaiseen yhteiskuntaan palatessaan tämmöisistä
tehtävistä?

Toinen asia on tämä poliisien koulutus. On tärkeää, että suomalaista osaamista arvoste-
taan ja saadaan tätä kouluttajakuntaa. Onko näin, että meidän lähipiirissämmekin on täm-
möisiä ammattilaisia? Voitaisiinko heitä kenties joskus täällä talossa kuulla, minkälaista
työtä se kouluttajan työ käytännössä siellä kohdemaassa on?

17.30 Lea Mäkipää ps (vastauspuheenvuoro): Arvoisa puhemies! Ulkoministeri mainit-
si, että Isilin hallussa on enää noin 7 prosenttia Irakin pinta-alasta. Täällä selonteossa mai-
nitaan, että kun yhteinen vihollinen Isil on saatu kukistettua, nämä Irakin eri ryhmien väli-
set kiistat saattavat leimahtaa keskinäiseksi välienselvittelyksi, eli tässä onkin paljon sit-
ten, ja kuka on se, joka tekee sitä sovintoa? Tulee Mandela mieleen, kun oli aikanaan tätä
touhua tuolla Etelä-Afrikassa. Siinä on yksi suuri pullonkaula.

Sitten täytyy kyllä muistaa, kuinka paljon Syyriassa on kuolleita: joidenkin tietojen mu-
kaan yli 300 000, ja lapsia on paljon. Tässä viimeisessä kemiallisessa iskussa kuoli lapsia
ja naisia ja kaikkia, ja monet kymmenettuhannet, sadattuhannet ovat joutuneet jättämään
kotinsa. Mitä tästä tulee sitten loppujen lopuksi, kun tämä Isil on kukistettu? Kuinka vielä
on tätä maastapakoa, on se sitten Eurooppaan tai Afrikkaan? Tämä on kyllä semmoinen
suuri asia, että toivon, että me saisimme tämän kunnolla tehtyä niin, että irakilaisetkin sai-
sivat elää rauhassa omassa kotimaassaan.

17.31 Timo Heinonen kok (vastauspuheenvuoro):  Arvoisa rouva puhemies! Tässä pes-
tään vielä arabikevään jälkipyykkiä. Joskus ei voi olla pohtimatta sitä, oliko tilanne silloin
huonompi kuin tällä hetkellä. Lopputulema varmasti on se, että diktaattoreiden hirmuhal-
linnosta on pitänyt päästä eroon, mutta tilanne on kyllä monessa näistä maista erittäin huo-
no tällä hetkellä. Tämä operaatio, johon nyt osallistumme, siis tukeutuu YK:n turvallisuus-
neuvoston yhteiseen päätöslauselmaan, ja on tärkeää, että olemme tässä mukana, ja tämä
on ollut varsin tuloksekasta työtä. Haluan kiittää myös siitä, että puolustusvaliokunnassa
meitä on pidetty varsin hyvin ajan tasalla. Meillä on käynyt puolin ja toisin väkeä, niin mi-
nisteri kuin myös koulutettavien puolelta ja kouluttajia, kertomassa tästä operaatiosta, ja se
on ollut erittäin hyvä, ehkä jollain tavalla uudenlainenkin, tapa toimia.

Turvan ja vakuutusturvan valiokuntamme varapuheenjohtaja jo nosti esille. Itse olen ai-
nakin saanut siitä kiitosta, että se on ollut nyt kunnossa tämäntyyppisessä operaatiossa,
joka on entistä vaarallisempi.

Mutta oikeastaan ne, mihin itsekin haluan kiinnittää huomiota, ovat nämä Eurooppaan
palaavat Daesh-taistelijat. Olen kyllä hämmästynyt siitä, että sellaiset henkilöt, jotka eivät
maahantuloa ole saaneet toisiin EU-maihin, pystyvät palaamaan tai tulemaan Suomeen,
vaikka heidän entinen kotimaansa on ollut jokin toinen EU-maa. Kyllä meidän myös Suo-
messa pitää tämä ottaa vakavasti. Itse olen sitä mieltä, että eivät nämä kaverit kuulu kyllä
tuonne arkeen ja vapaaksi, vaan mieluumminkin niin, että heidän kohdaltaan pitää estää
paluu Suomeen. Niitä, jotka palaavat, pitäisi myös pystyä syyttämään oikeuslaitoksessa ri-
koksista ihmisyyttä vastaan.

17.33 Seppo Kääriäinen kesk (vastauspuheenvuoro):  Arvoisa puhemies! Tämä OIR-
operaatio on tietysti tukevalla pohjalla, kun se on YK:n turvaneuvoston päätöslauselman
pohjalla, ja näkyyhän se siinäkin, että melkeinpä 70 jäsentä on tässä Isis-vastaisessa koali-
5



Pöytäkirjan asiakohta PTK 61/2017 vp
tiossa matkassa, Pohjoismaat ja EU siinä aika tavalla isona joukkona. Tämän operaation
lähtökohta on, että kukin mukana oleva maa itse päättää, mitä tukea se mieluiten antaa ja
parhaiten pystyy antamaan yhteisen suuren tavoitteen aikaansaamiseen. Suomalaiset kou-
luttavat siellä, niin kuin täällä on kerrottu, peshmerga-taistelijoita, heidän perustaitojaan
joukkuetasolle asti. Nyt siihen tulee mukaan myös tämä tuen antaminen Saksan antamalle
lääkintäkoulutukselle. Meille kerrotun mukaan palaute on semmoista, että suomalaiset
ovat hyvin hoitaneet omat tehtävänsä.

Minun kysymykseni kuuluu: Kun näitten operaatioitten hännille aina pannaan tämmöi-
nen oikea lausuma, että tästä saadaan tällaista ja tällaista hyötyä kansalliseen puolustuksen
suorituskykyyn — mikä on tärkeä näkökohta, ja niin se on tässäkin — niin voisiko herra
puolustusministeri tai ulkoministeri, kumminpäin tahansa, hiukan enemmän valaista meil-
le, mitä tämä tämän operaation osalta oikein tarkoittaa oman kansallispuolustuskykymme
kehittymisen kannalta? Mitä taitoja tässä saamme lisää ja lisäarvona?

17.35 Ben Zyskowicz kok (vastauspuheenvuoro): Arvoisa rouva puhemies! Kun puhum-
me Irakista, sen kriisistä, emme voi kokonaan sivuuttaa syntynyttä turvapaikkaongelmaa
myös Suomessa. Loppuvuodesta 2015 Suomeen tuli tuhansia irakilaisia turvapaikanhaki-
joita. Itse katson, että viranomaisemme ovat olosuhteisiin nähden selvinneet aika lailla
kunnialla syntyneestä haasteesta, mutta viime aikoina yksi erityiskysymys on herättänyt
mielenkiintoa. Siitä kirjoitettiin muun muassa eilen Helsingin Sanomien mielipidesivulla.
Kyse on siitä, että tänne on tullut parhaassa työiässä olevia nuoria miehiä, joista osa ei kui-
tenkaan ole ollut kansainvälisen suojelun tarpeessa, eli eivät ole saaneet sillä perusteella
oleskelulupaa. Jotkut näistä henkilöistä ovat kuitenkin löytäneet työpaikan, ja yrittäjä, yri-
tys ja työntekijä ovat olleet hyvin tyytyväisiä syntyneeseen työsuhteeseen, ja on syntynyt
myös pysyvä työsuhde, jonka palkka ja muut edut ovat täysin kohdallaan ja meidän lain-
säädäntömme ja sopimusten mukaisia. Nyt ongelmaksi on noussut se, että kun tällainen
henkilö on hakenut oleskelulupaa työnteon perusteella, jonka saamiseen hänellä olisi kaik-
ki edellytykset, on törmätty niin sanottuun työvoiman saatavuusharkintaan. Eli meillä Suo-
messa edellytetään, että yrityksen, yrittäjän pitää ensin osoittaa, että Suomesta tai EU-
alueelta ei ole löytynyt vastaavaa työntekijää. Itse pidän tätä tilannetta ongelmallisena. Oli-
si mielestäni kaikkien yhteinen etu, että tällainen henkilö voisi työllistyä pysyvämmin ja
saada sitä kautta oleskeluluvan Suomeen.

17.37 Pertti Hakanen kesk (vastauspuheenvuoro): Arvoisa rouva puhemies! Me tiedäm-
me, että näitten palaavien taistelijoitten kohdalta on iso ongelma, ja tässä tietysti herääkin
kysymys siitä. Pitää tietysti olla luottavaisella mielellä meidän hallintomme ja viranhalti-
joittemme suhteen siinä, että tässä ollaan oikealla tasolla, mutta kuitenkin herää kysymys
siitä — täällä jo joku edustaja siitä kysyikin — olemmeko tietoisia heidän olemassaolos-
taan ja heidän sijainnistaan. Siinä tietysti on pieni sellainen kansankin keskuudessa var-
maan herättävä kysymys, niin että on hyvä ehkä valaistusta saada siihen asiaan.

Sitten toinen asia: Nämä kriisinhallintatehtävät ovat vaativampia kuin ne ennen ovat ol-
leet. Sen myötä myöskin riskit ovat kasvaneet, ja sitä kautta myös tulee koulutuksen tarve
olemaan entistä yksityiskohtaisempi, entistä kauaskatseisempi, elikkä pitää olla valmiutta
myöskin nähdä se kokonaisuus sillä tavalla pitkällä, pitkällä riskianalyysillä varustettuna.
Valiokunta kävi tässä keväällä Porin Prikaatissa tutustumassa kriisinhallintajoukkojen
koulutukseen, ja saatiin kyllä hyvä katsaus ja ollaan siltä osin luottavaisia, mutta kuitenkin
6



Pöytäkirjan asiakohta PTK 61/2017 vp
haluan kysyä ministeriltä: ollaanko meillä myöskin kriha-joukkojen koulutusta niillä argu-
menteilla luotu eteenpäin ja kehitetty, jotta me voimme luottaa siihen kysymykseen, että
kun sen koulutuksen omaavana suomalaisena taistelijana sinne lähdetään tehtäviin, niin ol-
laan sillä tasolla jokaisella tehtävän, määräyksenannon, minuutilla, että siitä tehtävästä voi-
daan suoriutua niin, että se joukko ei ole itsessään vaarassa eikä se sotilas vaaranna it-
seään? Tältä osin tarkoitan sitä, että ollaan kaikki ne riskianalyysit luotu niin, että se kou-
lutus on aina sen vakavamman tilanteen tasalla.

17.39 Mikko Savola kesk (vastauspuheenvuoro):  Rouva puhemies! Vielä kysymys, lä-
hinnä ehkä ministeri Soinille: Tämä operaatio on nyt kestänyt — tässä edustaja Heinonen
kuvasi tätä alkua sieltä arabikeväästä asti — ja tämä on mennyt välillä pahemmaksi. Edel-
leen Isis-ongelma on, ja tietysti tavoitteena nyt osaltaan tämänkin operaatioon osallistumi-
sen myötä on saada Isis tältä alueelta tuhottua ja päästä tavallaan rauhallisempaan aikakau-
teen näissä maissa. Mutta se ei ole helppoa, ja kriisinhallintatoimenpiteitä tarvitaan var-
masti jatkossakin. Kuinka nyt tähän Isisin tuhoamisen jälkeiseen aikaan aletaan valmistau-
tumaan? Täällä selonteossa kuvaillaan sitä, että Suomi voisi mahdollisesti poliisikoulutuk-
seen osallistua. Onko muita keinoja, humanitäärisiä keinoja, kriisinhallintakeinoja ja niin
edelleen, millä Suomi voisi osallistua? Kuinka pitkälle tämän koko ongelman osalta nyt jo
katsotaan eteenpäin tulevaisuuteen tai oikeastaan siihen ratkaisun jälkeiseen aikaan ja pa-
rempaan aikaan?

Puhemies Maria Lohela:  Ministeri Soini, 3 minuuttia.

17.40 Ulkoasiainministeri Timo Soini: Rouva puhemies! Paljon hyviä kysymyksiä. Yri-
tän vastata joihinkin, ja varmaan puolustusministeri täydentää.

Ensinnäkin tähän määräaikaan. Tämä on nyt tarkoitus suunnata vuoden 2018 loppuun.
Tietysti nyt täytyy katsoa, miten operaatio etenee ja mitkä ovat tulokset. Tämä varmaan ar-
vioidaan alkuvuodesta 2018. Saattaa hyvin olla, että jos tätä vauhtia tuo Isilin tappio noilla
alueilla etenee, niin määrät voivat tältä osin pienentyä. Mutta sitten taas toiselta osin, kuten
edustaja Savola ja kumppanit kysyivät myöskin, mitä voisi tulla sitten tilalle, se voisi olla
koulutusta. Jos lapset eivät pääse kouluun, jos ei yhteiskunnalla ole rakennusta, jälleenra-
kennusta, tämäntyyppisiä asioita, niin se valahtaa takaisin samaan maisemaan: Isil on lyö-
ty, mutta mitään ei tullut tilalle. Ja se on hirveän vaarallinen kuvio, sitä ei pitäisi saada.

Sitten näistä taistelijoista ja niitten paluusta: Tässä oma kokemukseni on, että kansain-
välinen tiedustelutieto ja tämä yhteistyö on äärimmäisen tärkeää. Ja meidän pitää sekä an-
taa tietoa että sitten sitä myöten saada tietoa. Tämä on hyvin tärkeää. Hyvin harvoin täm-
möinen terroriteko tapahtuu täysin yllätyksenä, täysin puskista. Esimerkiksi tämä Man-
chesterin mies, kyllä häntä oli seurattu mutta ei saatu ikävä kyllä pysäytettyä, tai ei uskot-
tu, että se on tarpeeksi vakavaa.

Sitten tietysti, niin kuin edustaja Zyskowicz sanoi, jos ihminen sopeutuu ja saa toisella
kriteerillä työluvan ja pystyy itsensä elättämään ja pystyy sen näyttämään, niin silloin on
kysymys normaalista siirtolaisuudesta. Jos ihminen on kunnon ihminen ja maksaa veron-
sa, en minä näe siinä mitään ongelmaa. Mutta sen pitää sitten tapahtua niillä kriteereillä
eikä niin, että tullaan tänne ensin olemaan ja sitten ei täytetä kriteereitä, tämmöinen vilpil-
linen menettely ei voi olla oikein.
7



Pöytäkirjan asiakohta PTK 61/2017 vp
Sitten edustaja Kanervalla oli hyvä kokonaisanalyysi. Siinä ei ollut kysymystä, mutta
siitä saa kiitokset.

Sitten: 80 ihmistä — osa näistä tulleista on pettynyt niihin Isilin valheisiin ja yrittää jo-
tenkin saada elämäänsä kasaan, eivätkä he ole vaarallisia. Mutta sitten ikävä kyllä lienee
myös sellaisia henkilöitä, jotka tavallaan ovat täällä sitä varten, että he voivat olla luomas-
sa verkostoa tai ovat ikään kuin lepotilassa, tämä on vaarallista. — Aika käy vähiin, mutta
sanon vielä, että tässä oli hyvä ehdotus, olikohan se edustaja Pakkaselta: Jos minä olisin
teidän valiokunnassanne, niin minä kehottaisin sitä valiokunnan puheenjohtajaa kutsu-
maan tämmöisiä ihmisiä kuultavaksi sinne teidän valiokuntaanne. Varmaan mielenkiin-
toista kuultavaa olisi, kun on ihmisiä, jotka ovat käytännössä mukana.

Sitten ihan lopuksi vielä tähän, mitä edustaja Mäkipää sanoi: Nyt kun Isiliä juuritaan,
niin siellä onkin jakajia monta, siellä on šiiat, siellä on sunnit, siellä on kurdit, [Ilkka Ka-
nervan välihuuto] ja taas niin kuin uuden konfliktin mahdollisuus. Se, miten se potti jae-
taan rauhanomaisesti ja muuten, onkin tässä sitten haaste.

Puhemies Maria Lohela:  Ministeri Niinistö, 3 minuuttia.

17.44 Puolustusministeri Jussi Niinistö: Arvoisa rouva puhemies! Edustaja Savola kiin-
nitti huomiota joukkojemme palvelusturvallisuuteen Irakissa, ja kiistatta Irak on korkean
riskin alue, mutta onneksi mitään pahempaa ei ole kuitenkaan tapahtunut. Joukkojemme
omasuojaa voidaan pitää riittävänä, ja luonnollisesti pyrimme tarjoamaan asianmukaiset
välineet miehillemme ja naisillemme, jotka siellä palvelevat. Eli joukkojemme turvallisuu-
desta kyllä pyritään huolehtimaan, mutta koskaan ei voi tietää, mitä tapahtuu. Kävin itse
puolisen vuotta sitten Irakissa Erbilissä tutustumassa operaatioon, eikä siellä ainakaan il-
mennyt mitään merkittäviä ongelmia. Jatkuvasti tietenkin seuraamme tilannetta.

Vakuutusasiat ovat kunnossa. Näin ovat joukkomme kyllä kertoneet, ja tästä osaltaan
kiitos edustaja Heinoselle, joka on tätä asiaa ansiokkaasti pitänyt jo vuosien ajan esillä.
[Ben Zyskowicz: Hyvä lausunto!] Nyt tällä hetkellä tilanteen pitäisi olla kohtuullisen hyvä. 

Edustajat Savola, Kari ja Kääriäinen kysyivät tämän operaation hyödyistä kansallisen
puolustuskyvyn kehittämisen kannalta. Operaatio on hyvää harjoitusta sekä palkatulle hen-
kilökunnalle että reserviläisille toiminnassa korkean riskin alueella, kuten sanotaan. Esi-
merkiksi erikoisjoukkomme, piskuiset erikoisjoukkomme, ovat saaneet hyvää harjoitusta.
Operaatio tarjoaa meille myös tärkeitä yhteistyömahdollisuuksia meille merkittävien viite-
ryhmämaiden kanssa, kuten Yhdysvaltain, Ison-Britannian, Saksan ja Pohjoismaiden
kanssa. Mutta jos aivan raadollisesti ajatellaan, niin samalla rahalla, mitä tähän Irakin ope-
raatioon käytämme, totta kai kehittäisimme kansallista puolustusta huomattavasti tehok-
kaammin esimerkiksi käyttämällä nämä rahat reserviläisten kertausharjoituksiin. Kyse on-
kin ulkopolitiikasta, kyse on siitä, mihin joukkoon haluamme kuulua, ja tässä tapauksessa
haluamme kuulua Isiksen vastaiseen koalitioon.

Edustaja Kari kysyi vielä lisäksi, milloin tästä operaatiosta tullaan takaisin. Se on hyvä
kysymys. Ei pidä muodostaa ikuisuusoperaatioita, pitää olla selkeä suunnitelma, mutta vie-
lä on liian aikaista sanoa, milloin suomalaiset kouluttajat ja neuvonantajat palaavat. 

Mutta tärkeää on, että Isis tuhotaan ja alueella tehdään riittäviä vakauttamistoimenpitei-
tä, jotta tämä käärmeenpää ei enää nouse.

17.47 Lea Mäkipää ps: Arvoisa puhemies! Vielä lyhyesti muutamia asioita.
8



Pöytäkirjan asiakohta PTK 61/2017 vp
Suomi on osallistunut Irak-operaatioon vuodesta 2015 alkaen, ensin noin 50:llä ja seu-
raavana vuonna noin 100 sotilaalla. Määrän kaksinkertaistuminen liittyy Ranskan avunan-
topyyntöön Pariisin terrori-iskujen johdosta. Kyseessähän on Yhdysvaltain johtama vuon-
na 2014 perustettu Isilin vastainen operaatio, johon osallistuu 27 maata yli 9 000 sotilaalla.
Irakin asevoimat ovat koalition tuella vallanneet takaisin alueita niin, että niitä on nyt Isilin
hallussa enää 7 prosenttia Irakin pinta-alasta.

Sotilasoperaatio Mosulin takaisinvaltaamiseksi alkoi lokakuussa 2016. Vanhassakau-
pungissa arvioidaan olevan 400 000 siviiliä ja noin 400 Isilin taistelijaa. Noin puoli miljoo-
naa ihmistä on joutunut jättämään kotinsa. Irakissa humanitäärisen avun tarpeessa on yli 11
miljoonaa ihmistä, mutta suomalaisethan eivät osallistu operaatioon Mosulin takaisinval-
taamiseksi.

Suomalaiset ovat kouluttaneet Menilan tukikohdassa Kurdistanin peshmerga-taisteli-
joille sotilaan perustaitoja. Lisäksi suomalaiset ovat tukeneet Saksan antamaa lääkintäkou-
lutusta. Selonteossa esitetään jatkoa Suomen osallistumiselle Irakin peshmerga-joukkojen
kouluttamiseen noin 50 sotilaalla sekä neuvonantotoimintaan noin 50 sotilaalla myös vuo-
den 2018 loppuun saakka. Koulutus ja neuvonanto laajennettaisiin käsittämään myös mui-
ta Irakin turvallisuusjoukkoja ja Pohjois-Irakin ohella myös muita alueita Irakissa.

Suomen operaatioon osallistuvat sotilaat voivat kantaa aseita itsepuolustustarkoitukses-
sa. Koska kyse on sotilaallisesti erityisen vaativasta operaatiosta, valtioneuvosto antaa
Irak-osallistumisesta eduskunnalle selonteon. Päätöksen osallistumisesta operaatioon te-
kee tasavallan presidentti.

Operaatioon osallistuminen lisää osaamistamme ja auttaa kehittämään omaa kansallista
puolustuskykyämme. Propagandassaan Isil on jo kehottanut kannattajiaan mieluummin is-
kemään länsimaita vastaan kotimaissaan kuin matkustamaan Levantin alueelle. Oletetta-
vaa on, että osa Isilin taistelijoista tulee palaamaan Eurooppaan kalifaatin kukistuessa.
Tämä voi lisätä terroristisia väkivallantekoja Euroopassa. Suomen kriisinhallinta- ja huma-
nitaarisilla toimilla pyritään vaikuttamaan Irakista suuntautuvan muuttoliikkeen juurisyi-
hin. Irakilaisethan ovat tällä hetkellä suurin turvapaikanhakijaryhmä Suomessa.

Arvoisa puhemies! Sotilaallisten toimien lisäksi Suomi tukee vakauttamistoimia kehi-
tysyhteistyövaroin ja antaa humanitääristä apua sekä rahoittaa myös miinanraivausta. Va-
kauttamistoimien tavoitteena on luoda sellaiset elinolosuhteet, että maan sisäiset pakolai-
set voisivat palata koteihinsa. On suuri haaste saada jälleenrakentaminen ja uudelleenasut-
taminen käyntiin Isisiltä vallatuilla alueilla. Irakin taloudellinen tilanne on huono johtuen
öljyn hinnan romahtamisesta ja Isilin vastaisen taistelun kustannuksista.

Myös Euroopan ja Suomen etu on olla mukana terrorisminvastaisessa taistelussa sekä
turvallisemman ja vakaamman tulevaisuuden rakentamisessa alueella. Sodat ja levotto-
muudet näkyvät ja vaikuttavat hyvin konkreettisesti myös osin Suomessa. Usein puhutaan
kustannuksista, mutta tässä Irak-operaatiossakin on jo näyttöä, että operaatio tuottaa hyvää
tulosta, joten hinta on pieni verrattuna sen vaikutukseen myös Suomen ja Irakin kannalta.

17.52 Markku Pakkanen kesk:  Arvoisa rouva puhemies! Hyvät edustajat! Irak pyysi
vuonna 2014 YK:lta koulutus- ja materiaalitukea maansa avuksi Isilin vastaiseen toimin-
taan. Kansainvälisessä Isilin vastaisessa toiminnassa on tällä hetkellä mukana kaiken kaik-
kiaan 68 jäsentä, mukaan lukien kaikki Pohjoismaat ja EU-maat. Työ on tuottanut tulosta,
Isilin hallussa on enää 7 prosenttia Irakin pinta-alasta, kun vuonna 2014 luku oli noin 40
prosenttia. Yli miljoona ihmistä on jo palannut koteihinsa Isililtä vapautetuille alueille.
9



Pöytäkirjan asiakohta PTK 61/2017 vp
Vaikka tilanne on parantunut, Irakin turvallisuustilanne on edelleen epävakaa. Isililtä va-
pautetut alueet on kyettävä vakauttamaan nopeasti, ja jälleenrakentaminen on käynnistet-
tävä.

Suomi on osallistunut koulutusyhteistyöhön Irakissa vuodesta 2015 lähtien. Suomen
osallistuminen on osa globaalia terrorisminvastaista toimintaa, jossa tarvitaan pitkäjäntei-
syyttä ja laajaa keinovalikoimaa. Terrorismin torjumiseksi on tehtävä kaikki voitava niin
ongelman juurisyiden lähteillä kuin myös sisäisen turvallisuuden vahvistamisessa koko
Euroopassa. Suomen on siksi perusteltua jatkaa koulutus- ja neuvonantotoimintaansa Ira-
kissa. Uusi mandaatti merkitsee sitä, että Suomi voi tehdä koulutus- ja neuvonantotoimin-
taa Pohjois-Irakin ohella myös muualla Irakin alueella.

Irakin turvallisuusjoukkojen kouluttaminen ja hallinnon kehittäminen myötävaikuttaa
siihen, että Irak pystyy vähitellen itse vastaamaan yhä paremmin omasta turvallisuudes-
taan ja tulevaisuudestaan. Maan luisuminen pahenevaan epävakauteen sen sijaan merkitsi-
si vaarallisen terrorismin leviämistä alueella ja sieltä yhä eteenpäin, muun muassa Euroop-
paan.

Arvoisa rouva puhemies! Suomalaisten kriisinhallintajoukkojen osaamista arvostetaan
maailmalla. Paikallisväestö luottaa suomalaisten ammattitaitoiseen ja järjestelmälliseen
toimintaan. Vaativiin neuvonantotehtäviin osallistuminen tuo myös meille arvokasta koke-
musta joukon johtamisesta, ylläpidosta ja operoinnista. Näin kehitämme myös kansallisen
puolustuksen suorituskykyä.

Tämäkään operaatio ei ole riskitön. Edessä olevan tehtävän tarkempi kuvaus sekä yh-
teistyö koalitiomaiden kanssa jäävät selonteossa osin ohueksi. Valiokuntakäsittelyssä on-
kin perusteellisesti perehdyttävä operaation turvallisuuteen, joukkojemme suojaan ja ope-
raation tarkempaan sisältöön. Suomen osallistuminen kriisinhallintaan ja kansainväliseen
toimintaan on yksi tärkeä toimi vakauden ylläpitämiseksi. — Kiitos.

17.56 Mikko Savola kesk: Arvoisa rouva puhemies! Ensinnäkin kiitoksia ulkoministeril-
le ja puolustusministerille vastauksista näihin kysymyksiin, joita aiemmin tuossa debatissa
sai esittää.

Osallistuminen tähän operaatioon on joka tapauksessa tärkeä osa meidän ulkopolitiik-
kaamme, mutta pitää muistaa, että tämä on tärkeä osa myös meidän oman kotimaisen suo-
rituskykymme kannalta, koska oma kansallinen puolustuksemme on kuitenkin se numero
yksi, minkä takia meillä Puolustusvoimat on olemassa. Ja tärkeää oli kuulla puolustusmi-
nisteriltä myös se, että nämä turvallisuusasiat ovat parhaassa mahdollisessa kunnossa,
vaikkakin näitä riskejä aina on ja ne on tiedostettava.

Mutta pitää sanoa, että kyllä tätä meidän suomalaista asevelvollisuusjärjestelmäämme
on kunnioitettava ja hattua sille nostettava. Meidän reserviläisemme eivät kalpene yhtään
ammattisotilaiden rinnalla, päinvastoin he tuovat näihin kriisinhallintatehtäviin jopa lisä-
osaamista, mitä siviilipuolelta omista töistään ovat saaneet. Tästä meidän hyvästä järjestel-
mästämme kyllä pitää pitää kauas tulevaisuuteen kiinni.

Tämä Isilin vastainen operaatio on tärkeää saada jossain vaiheessa päätökseen, ja toi-
von, että siinä tuloksia tulee ja että saadaan tämä alue hieman normaalimpaan tilaan. Mutta
kuten tässä jo ulkoministerin vastauksestakin kävi ilmi, nämä ongelmat eivät varmasti-
kaan poistu, näitä kriisinhallintatoimia ja humanitääristä apua tarvitaan jatkossakin. Mutta
joka tapauksessa se, että Suomi tähän operaatioon osallistuu ja pystymme kantamaan oman
kortemme kekoon tässä Isisin vastaisessa operaatiossa, on tärkeä asia.
10



Pöytäkirjan asiakohta PTK 61/2017 vp
Keskustelu päättyi.

Asia lähetettiin ulkoasiainvaliokuntaan, jolle puolustusvaliokunnan on annettava lausunto.
11


