















































DEM3C9B.tmp.xml


Pöytäkirjan asiakohta PTK 63/2019 vp
Pöytäkirjan asiakohta 

PTK 63/2019 vp

Täysistunto

Keskiviikko 13.11.2019 klo 14.01—19.40

12. Valtiontalouden tarkastusviraston kertomus eduskunnalle puoluerahoituksen valvon-
nasta 2018

Kertomus K 8/2019 vp
Valiokunnan mietintö TrVM 3/2019 vp

Ainoa käsittely

Ensimmäinen varapuhemies Tuula Haatainen: Ainoaan käsittelyyn esitellään päiväjär-
jestyksen 12. asia. Käsittelyn pohjana on tarkastusvaliokunnan mietintö TrVM 3/2019 vp.
Nyt päätetään kannanotosta kertomuksen johdosta.

Esittelypuheenvuoro, valiokunnan puheenjohtaja Alanko-Kahiluoto.

Keskustelu

17.20 Outi Alanko-Kahiluoto vihr (esittelypuheenvuoro): Arvoisa puhemies! Nyt on to-
siaan käsittelyssä tarkastusvaliokunnan mietintö Valtiontalouden tarkastusviraston kerto-
muksesta eduskunnalle koskien puoluerahoituksen valvontaa 2018. Puoluelakiin sisältyy
puolueita ja puolueyhdistyksiä koskevia velvoittavia säännöksiä rahoituksen avoimuudes-
ta. Avoimuuden arvioidaan lisäävän luottamusta poliittiseen toimintaan ja parantavan si-
ten myös äänestysaktiivisuutta. Lisäksi tavoitteena on myös ehkäistä korruptiota ja epä-
asiallisiin sidonnaisuuksiin perustuvaa vaikuttamista puolueiden toimintaan.

Tarkastusviraston valvottavia ovat puoluelain perusteella puolueet, avustuspäätöksissä
mainitut yhteisöt ja puolueiden lähiyhteisöt. Valvottavia on noin 150. Muut puolueyhdis-
tykset, joita on noin 6 000, eivät ole tarkastusviraston valvottavia. Tarkastusvirasto valvoo
puoluelain tarkoittamaa tukea, vaalikampanjan kulujen ja rahoituksen ilmoittamista sekä
puoluetukea. Ilmoitusvelvollisuus koskee vähintään 1 500 euron arvoisia tukia ja tietoa
niiden antajista. Lain mukaan tueksi luetaan lähtökohtaisesti kaikki rahana, tavarana, pal-
veluna tai muulla tavalla saadut suoritukset. Vain laissa nimenomaisesti mainitut suorituk-
set eivät ole tukea.

Virasto antaa vuosittain kertomuksen eduskunnalle toimistaan puoluerahoituksen val-
vonnassa. Ilmoitusrekisteriin ilmoitettiin vuoden 2018 aikana tukisuorituksia yhteensä 2,8
miljoonan euron edestä. Tarkastusviraston mukaan osa vuonna 2018 tehdyistä ilmoitusten
täydennyksistä on seurausta tehdyistä puoluerahoitustarkastuksista. Tarkastusvirasto teki
vuonna 2018 tarkastukset kaikkiin yhdeksään eduskuntapuolueeseen, niiden 13 lähiyhtei-
söön sekä Hämeessä, Kaakkois-Suomessa, Pirkanmaalla ja Savo-Karjalassa toimiviin pii-
rijärjestöihin, joita tarkastettiin yhdeksän. Tarkastuksia tehtiin kaikkiaan 31.

Viraston mukaan puoluerahoitusta koskevat ajantasaiset ilmoitukset ovat täydennysten
jälkeen olennaisilta osilta oikein ja antavat tarkastettujen yhteisöjen saamasta tuesta olen-
naisilta osin oikeat tiedot. Myös tarkastettujen yhteisöjen kirjanpito on pääsääntöisesti hoi-
 Tarkistettu
3.0



Pöytäkirjan asiakohta PTK 63/2019 vp
dettu asianmukaisesti siten, että puoluelain säännösten valvonta on kirjanpidon perusteella
toteutettavissa. Aiempien vuosien tavoin valvottavien yhteisöjen tilintarkastajien tilintar-
kastuskertomuksissa on edelleen puutteita.

Tarkastusvirasto kiinnittää kertomuksessaan huomiota myös valtionavustusta koske-
vien avustusehtojen tulkinnanvaraisuuteen ja sopimusmenettelyjen puutteellisuuteen.

Tarkastusvaliokunta on puolestaan nostanut esiin aiemmissa mietinnöissään puoluera-
hoitusta ja sen valvontaa koskevia kehittämistarpeita. Esimerkiksi puolueiden kaikkia eh-
dokkaita koskevia ehdokasmaksuja, joilla vakiintuneen tavan mukaan rahoitetaan yhteistä
vaalityötä, on pidettävä luontevana osana vaalityön rahoitusta, eikä niitä pitäisi katsoa il-
moitusvelvollisuuteen kuuluvaksi ulkopuoliseksi tueksi. Sama koskee kansanedustajalta
perittäviä kansanedustajamaksuja. Niitä tulisi kohdella samalla tavalla kuin kunnallisista
luottamustoimista perittyjä maksuja. Valiokunta on myös todennut, että uudet linjaukset
tulee tehdä säädösmuutoksiin.

Pääministeri Rinteen hallitusohjelmassa on useita vaali- ja puoluerahoitukseen liittyviä
kirjauksia koskien rahoituksen avoimuuden ja läpinäkyvyyden lisäämistä sekä ilmoitus-
menettelyn ja valvonnan kehittämistä. Oikeusministeriö tulee asettamaan parlamentaari-
sen työryhmän selvittämään puoluelain, vaalirahoituslain ja vaalilain kehittämistarpeita.
Työryhmän tehtäviin kuuluu hallitusohjelmaan sisältyvien kirjauksien lisäksi käsitellä
myös tarkastusviraston esiin nostamat valtionavustukseen liittyvät huomiot sekä tarkastus-
valiokunnan esittämät vaali- ja puoluerahoitusta koskevat kehittämistarpeet. Tarkastusva-
liokunta pitää hyvänä, että asiaa koskevat säädöstarpeet tullaan nyt selvittämään.

Valiokunnan kannanottoehdotus on, että eduskunnalla ei ole huomautettavaa kertomuk-
sen johdosta. — Kiitos.

17.25 Merja Mäkisalo-Ropponen sd: Arvoisa puhemies! Puoluerahoituksen kehittämis-
tarpeista on tässäkin salissa keskusteltu useampaan kertaan, ja siksi on hyvä, että nyt hal-
litusohjelmassa on useita vaali- ja puoluerahoitukseen liittyviä kirjauksia koskien rahoituk-
sen avoimuuden ja läpinäkyvyyden lisäämistä sekä ilmoitusmenettelyn ja valvonnan kehit-
tämistä. On hyvä, että ministeriö tulee asettamaan parlamentaarisen työryhmän selvittä-
mään puoluelain, vaalirahoituslain ja vaalilain kehittämistarpeita, kuten valiokunnan pu-
heenjohtaja äsken tuossa puheenvuorossaan mainitsi. Samassa yhteydessä voidaan sitten
käsitellä myös nämä tarkastusviraston esiin nostamat valtionavustukseen liittyvät huomiot
ja myös tarkastusvaliokunnan aiemmin nostamat kehittämistarpeet koskien vaali- ja puo-
luerahoitusta ja niiden valvontaa.

Keskustelu päättyi.

Eduskunta hyväksyi valiokunnan ehdotuksen kannanotoksi kertomuksen K 8/2019 vp joh-
dosta. Asian käsittely päättyi.
2


	12
	17.20
	17.25


