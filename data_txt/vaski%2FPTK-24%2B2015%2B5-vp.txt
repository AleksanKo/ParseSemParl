















































DEM46E6.tmpSave.xml


Pöytäkirjan asiakohta PTK 24/2015 vp
Pöytäkirjan asiakohta 

PTK 24/2015 vp

Täysistunto

Keskiviikko 24.6.2015 klo 14.00—19.22

5. Yleisradion hallintoneuvoston kertomus eduskunnalle yhtiön toiminnasta vuonna 2014
Kertomus K 8/2015 vp

Lähetekeskustelu

Toinen varapuhemies Paula Risikko: Lähetekeskustelua varten esitellään päiväjärjes-
tyksen 5. asia. Puhemiesneuvosto ehdottaa, että asia lähetetään liikenne- ja viestintävalio-
kuntaan.

Keskustelu

18.54 Ilkka Kantola sd: Arvoisa rouva puhemies! Yleisradion toimintaympäristö on no-
peassa muutoksessa. Tiedon ja kaikenlaisen informaation digitalisaatio avaa koko ajan ke-
hittyvän ic-teknologian mahdollistamia uusia välineitä informaation käsittelyyn ja jake-
luun. Muutos näkyy paitsi loistavana mahdollisuutena myös erityisen suurena haasteena
kaupallisen median puolella. Perinteinen printtimedia menettää asemiaan. Alan toimijat
ovat kuumeisesti miettineet keinoja hankkia tilaaja- ja mainostuloja nettipohjaisista julkai-
suistaan. Kun mainosmarkkinoiden tilanne talouden matalasuhdanteen johdosta on sa-
maan aikaan alavireinen, on seuraukset nähty laajoina henkilöstövähennyksinä kaupallisis-
sa yhtiöissä niin printti- kuin sähköiselläkin puolella. Sähköisen median selviytymistaiste-
luun oman kivuliaan lisänsä tuo kansainvälisten viihdejättien tulo suomalaistenkin kulut-
tajien ulottuville.

Suomalaisen kulttuurin ja kotimaisen journalismin kannalta kehityssuunta ei näytä va-
loisalta. Aika näyttää, onnistutaanko nettipohjaisiin julkaisuihin löytämään sellainen mak-
sullisten sisältöjen ja mainosmyynnin yhdistelmä, joka ylläpitää kotimaisen kulttuurin ja
journalismin erityisasemaa ylitsevyöryvän kansainvälisen tarjonnan paineessa. Hallinto-
neuvoston näkemys on, että suomalaiset tarvitsevat Ylen ohella monipuolisen ja moniar-
voisen kaupallisen median. Monipuolinen mediakenttä on paras tae sananvapauden laajal-
le toteutumiselle.

Tässä kaupallisen median vaikeassa asetelmassa Yleisradion merkitys korostuu. Va-
kaan rahoituksensa turvin Yle kykenee panostamaan sisältöihin ilman pohdintaa taloudel-
lisesta kannattavuudesta. Ylellä on suomalaisessa mediakentässä erityisasema. Se ei kil-
paile tilaajista, eikä se saa hakeutua etsimään tuloja mainosmarkkinoilta. Hallintoneuvos-
ton näkemys on, että kilpailun puuttuminen ei saa merkitä sitä, että Yle ei lainkaan uudis-
tuisi tai kehittäisi toimintojaan.

Vuosi 2014 oli Ylessä vahva kehittämisen ja toimintaa uudistavien muutosten vuosi.
Yleisön median käyttötavat muuttuvat kiihtyvällä tahdilla. Yle pyrkii vastaamaan tähän
vahvistamalla verkko-osaamistaan niin sisällöissä, palveluissa kuin jakeluissakin. Yle
Areenan asemaa on edelleen vahvistettu sisältöjen jakelukanavana. Yleisö löytää Areenas-
 Tarkistettu
4.2



Pöytäkirjan asiakohta PTK 24/2015 vp
ta sisältöjä silloin, kun haluaa, ja pystyy seuraamaan niitä erilaisista päätelaitteista. Perin-
teiset broadcast-lähettämiseen perustuvat televisio ja radio ovat edelleen pääasiallinen
Ylen sisältöjen jakelutie, mutta nopein kasvu on nettipuolella.

Strategian painottuminen verkkojakelun kehittämiseen näkyi kertomusvuonna Ylessä
laajoina yt-neuvotteluina. Yt-neuvotteluissa oli lähes kolmannes henkilöstöstä, toistatuhat-
ta henkeä. Toimintoja organisoitiin uudelleen, ja monien tehtävät muuttuivat. Lähinnä tek-
nologiapuolella päädyttiin myös irtisanomisiin, kun toimintojen tehostaminen sitä edellyt-
ti. Irtisanomisten määrä jäi lopulta pienemmäksi kuin aluksi arvioitiin. Vakituisia työsuh-
teita jouduttiin lopettamaan 67 pelätyn 180:n sijasta. Tämä vastasi hallintoneuvoston toi-
vetta siitä, että muutoksessa tulisi tarkoin tutkia mahdollisuudet henkilöstön uudelleenkou-
luttamiseen. 

Ylen lisääntynyt läsnäolo netissä toteuttaa yhtiön strategista tavoitetta palvella kaikkia
suomalaisia. Vaikka Ylen ei taloutensa takia tarvitse etsiskellä suuria yleisöjä, edellyttää
Yle-veron legitimiteetti, oikeutus, että jokainen Yle-veron maksaja voi löytää jotain itsel-
leen merkityksellistä Ylen tarjonnasta ja Ylen käyttämiltä jakelukanavilta. Ylen kehittämi-
sessä merkitystä on yleisöpalautteella. Uusi teknologia mahdollistaa aikaisempaa helpom-
min yleisön osallistumisen ohjelmiin ja niiden kehittämiseen. Ylen mandaatti verkossa pe-
rustuu lakiin yleisradio-osakeyhtiöstä, jossa määritellään Ylen tehtävä. Tuon lain7 §:ssä
todetaan: "Yhtiön tehtävänä on tuoda monipuolinen ja kattava julkisen palvelun televisio-
ja radio-ohjelmisto siihen liittyvine oheis- ja lisäpalveluineen jokaisen saataville yhtäläi-
sin ehdoin. Näitä ja muita julkisen palvelun sisältöpalveluja voidaan tarjota yleisissä vies-
tintäverkoissa valtakunnallisesti ja alueellisesti." 

Arvoisa puhemies! Suomalaisten suhdetta Yleen selvittelevässä tutkimuksessa kävi il-
mi, että 87 prosenttia suomalaisista luottaa Yleisradioon erittäin paljon tai melko paljon.
Enemmistö on sitä mieltä, että Yle on hoitanut julkisen palvelun tehtävänsä hyvin tai erit-
täin hyvin. Yhä useampi kokee, että Yle on tärkeä yhteiskunnalle ja että sillä on merkitystä
myös omassa median käytössä. 

Kertomusvuoteen sisältyi isoja urheilutapahtumia. Talviolympialaiset ja jalkapallon
MM-kisat rasittivat yhtiön taloutta niin, että viime vuoden tulos on vajaat 5 miljoonaa eu-
roa tappiollinen. Sovitun talouslinjauksen mukaisesti talous tasapainottuu jälleen vuosina,
jolloin mittavia ja esitysoikeuksiltaan kalliita urheilun suurtapahtumia ei ole ohjelmistossa. 

Osana julkisen palvelun tehtävää ovat olleet uudet avaukset yhteiskunnallisten sisältö-
hankkeiden puolella. Tällaisia ovat olleet muun muassa vanhustenhoitoon paneutunut Hoi-
vakoti kuntoon -ohjelmasarja ja saariston ongelmia käsitellyt Fixa Skärgården. Ohjelmien
tekotapa on mahdollistanut yleisön aikaisempaa vahvemman osallistumisen ohjelmien to-
teutukseen. Merkittävä satsaus yhteiskunnallisen tuotannon puolella oli keväällä 2014 to-
teutettu eurovaaliehdokkaiden vaaligalleria, jossa jokainen ehdokas haastateltiin nettijake-
lussa katsottavaksi. Samaa konseptia sovellettiin menestyksellisesti myös kuluneen ke-
vään eduskuntavaaleissa. Hanketta voi pitää demokratian ja tasa-arvon kannalta merkittä-
vänä: jokainen ehdokas sai maksutta neljä minuuttia aikaa päämedian nettisivuilla. 

Yleisradio on kertomusvuonna toteuttanut hallintoneuvoston vahvistamaa strategiaa.
Yhtiö on lisännyt panostuksia vähemmistökielten ja erityisryhmien palveluihin. Saamen-
kielistä ohjelmatarjontaa on lisätty: ohjelmia lähetetään nyt kaikilla saamen kielillä. Tele-
visio-ohjelmien tekstitystä on kasvatettu ja näin vahvistettu kuurojen kieliryhmän perusoi-
keuksien toteutumista. 
2



Pöytäkirjan asiakohta PTK 24/2015 vp
Strategiansa mukaisesti Yle on kasvattanut hankintoja kotimaisilta riippumattomilta
tuotantoyhtiöiltä. Hankintojensa kautta Yle toteuttaa tehtäväänsä kotimaisen kulttuurin
vahvistajana. Ylellä on tärkeä rooli isona elokuvan, draaman ja kulttuurin alueen tuotanto-
jen ostajana. Hallintoneuvosto on pitänyt tätä tärkeänä keinona vahvistaa kotimaista kult-
tuuria, jonka on työlästä kilpailla isolla rahalla tehdyn kansainvälisen viihteen kanssa. 

Arvoisa puhemies! Hallintoneuvoston tärkeimpiin vuosittaisiin päätöksiin kuuluu
Yleisradion hallituksen valitseminen. Olemme pyrkineet siihen, että vuosittain hallitukses-
sa vaihtuu yksi tai kaksi henkilöä. Näin turvataan sekä uusiutuminen että jatkuvuus. Ker-
tomuskauden päättyessä hallituksen puheenjohtajan, vuorineuvos Kari Neilimon runsaan
kuuden vuoden mittainen kausi puheenjohtajana päättyi. Hallintoneuvoston käsityksen
mukaan Neilimon ansiot Ylen hallinnon, organisaation ja johtamisen kehittämisessä ovat
merkittävät. Uudeksi hallituksen puheenjohtajaksi valittiin Helsingin yliopiston kansleri
Thomas Wilhelmsson.

Arvoisa puhemies! Hallintoneuvosto jättää kertomuksensa eduskunnan arvioitavaksi.
Kertomuksen liitteenä on saamelaiskäräjien lausunto.

19.01 Antti Kurvinen kesk: Arvoisa rouva puhemies! Kiitoksia hallintoneuvoston pu-
heenjohtajalle erinomaisesta esittelystä. Kyllähän Yleisradion kohdalla kaikista tärkeintä
on kuitenkin nämä julkisen palvelun tehtävät. Ylellä on paljon hyviä sisältöjä, on verkossa,
on radiossa, on televisiossa, mutta kyllä kuitenkin alueellinen kattavuus ja erilaiset erityis-
ryhmät, myös kieliryhmät, heidän viestinnästään ja ohjelmatarjonnastaan huolehtiminen,
on minusta kaikista tärkeintä. Kyllä Ylen verkkopalveluita voi erityisesti kehua, erityisesti
Yle Areenaa, niin kuin tässä tulikin jo esittelypuheenvuorossa esille.

Arvoisa puhemies! Yle-veroa sivuttiin hieman tuossa toimintakertomuksen esittelyssä,
ja Yle-veron kohdalla aika paljon palautetta olen saanut siitä, että yritykset kokevat Yle-
veron aika hankalana ihan jo tästä byrokratianäkökulmasta. Monet kirjanpitäjät ja monet ti-
lintarkastajat myös kritisoivat, ja tässä on vähän epäselvyyttä siinä, kuinka se tulisi sinne
kirjata. Tässä täytyy nyt miettiä, kun on käynnistetty tällainen puoluerajat ylittävä byrokra-
tian purkaminen, että miten tämä Yle-verokin voitaisiin sitten näitten yritysten ja yhteisö-
jen kohdalla sovittaa.

Arvoisa puhemies! Erittäin hyvänä pidän myös sitä, että hallintoneuvostossa on otettu
huomioon myös kaupallinen media. Me tarvitsemme edelleen eläviä maakuntalehtiä, elä-
viä paikallislehtiä, ja meidän pitää pitää myös ihan markkinatalouden ehdoilla toimiva jul-
kinen sana elossa, ja minusta tämä on kaiken a ja o, mikä tulikin esille, suomalaisen jour-
nalismin puolustaminen. Itse toivoisin ja varmaan jokainen kansanedustaja toivoo, että en-
tistä enemmän satsattaisiin uutisten laatuun, juttujen laatuun, eikä siihen nopeuteen, niin
että välillä on jopa kirjoitusvirheitäkin siellä.

19.03 Eero Heinäluoma sd: Arvoisa puhemies! Myös minä puoleltani yhdyn niihin kii-
toksiin, joita tässä edellä esitettiin hallintoneuvoston puheenjohtaja, edustaja Kantolalle.
Yleisradion rooli on äärimmäisen tärkeä meidän monipuolisessa, moniarvoisessa tiedon-
välityksessämme, ja on tärkeää, että Yleisradion hallintoneuvosto suorittaa oman tehtävän-
sä Yleisradion toiminnan ohjaajana ja myös valvojana, ja sitä työtä hallintoneuvosto on
tehnyt.

Niin kuin hallintoneuvoston puheenjohtaja, edustaja Kantolan kertomat luvut valaise-
vat, Yleisradio on pärjännyt tässä erittäin kovassa mediamyllerryksessä hyvin. Se on mo-
3



Pöytäkirjan asiakohta PTK 24/2015 vp
nipuolinen sisältö, se on kyennyt elämään myös tässä uudessa ajassa, se on vahvasti ver-
kossa läsnä ja on läsnä siellä, missä ihmiset päivittäistä tietoa tarvitsevat. Ohjelmilla on
vankka katsoja-, kuuntelija- ja lukijakuntansa, ja myös Yleisradion luotettavuus on säilyn-
yt korkealla tasolla. Nämä ovat kaikki erinomaisen tärkeitä asioita.

Sitten on syytä olla jossain määrin huolissaan siitä julkisen keskustelun yhdestä piirtees-
tä, että kun mediamyllerrys on kova ja myös nämä talouden reunaehdot ovat kaikille alan
toimijoille kovat, niin on tullut useita sellaisia puheenvuoroja, joissa nähdään, että lehtien
tai kaupallisen television tai radion toimintaolosuhteissa jotenkin helpottaisi se, jos Yleis-
radiota kurjistettaisiin mahdollisimman paljon. Pidän tätä kovin ikävänä ajattelutapana. Se,
että kurjuutta levitetään joka suhteessa — ja sitä kautta, kun resursseja leikataan joka puo-
lelta, huono journalismi yleistyy— ei voi olla moniarvoisen tiedonvälityksen eikä suoma-
laisen yhteiskunnan etu.

Yleisradion tehtävä julkisen palvelun laitoksena on erittäin tärkeä, ja samalla se pitää
myös positiivista rimaa yllä kaikkien toimijoiden osalta. Erityinen merkitys on sillä, että
Yleisradio käyttää näitä voimavarojaan kaikkien väestöryhmien palvelemiseen, mutta
myös sen varmistamiseen, että ohjelmien taso on korkea ja, mitä tulee esimerkiksi uutisvä-
litykseen ja ajankohtaisohjelmiin, että niiden luotettavuus säilyy korkealla tasolla.

Merkitystä on myös sillä, että Yleisradion asiat hoidetaan eduskunnan toimesta — hal-
lintoneuvoston rooli on tässä tärkeä — ja että Yleisradiosta ei missään olosuhteissa tehdä
minkään hallituksen viestintäkanavaa eikä äänitorvea. Tiedämme maailmalta, että usein
syntyy houkutus hallituksille siihen, että jos voitaisiin tämä kansallinen radioyhtiö joten-
kin saada kepinnokkaan ja sitten sitä kautta saada kulloisenkin hallituksen viestiä perille.
On ollut hyvä perinne Suomessa, että vaikka hallitukset vaihtuvat, niin Yleisradion asioi-
den hoito on täällä eduskunnassa. Se on hallintoneuvostolla, ja se on eduskunnalla, ja edus-
kuntaryhmillä on ollut tärkeä osuus silloin, kun lainsäädäntöä on muokattu. Tiedossa on,
että hallitus on nyt hallitusohjelmaneuvotteluissaan tehnyt päätöksen, että Yleisradion ase-
maa, tehtäviä ja ilmeisesti Yleisradiota koskevaa lainsäädäntöä jälleen kerran katsottaisiin.

 En tiedä, mitä tarpeita tässä taustalla on, koska tämä yleisradiolakihan on varsin tuore
laki ja se on erittäin huolellisessa valmistelussa tehty. Sen valmisteluhan alkoi jo edellisel-
lä, vuoden 2007 vaalikaudella, ja sitten ministeri Kiuru vei sen maaliin vuonna 2011 alka-
neella hallituskaudella. Jos tarpeita on, niin ne on syytä arvioida, ja tärkeätä on, että tämä
arviointi tapahtuu avoimesti ja demokraattisella tavalla ilman, että tähän sisältyy mitään
erityisiä etukäteen tehtyjä ratkaisuja esimerkiksi hallituksen toimesta.

Samalla kiinnitän huomiota siihen, että on merkitys sillä, että tämä meidän valvontajär-
jestelmämme ja Yleisradion päätöksenteko toimivat oikein. Yleisradiossahan ongelmana
ei ole valvojien määrä. Valvojia on todella paljon. Meillä on hallintoneuvosto, meillä on
tietenkin hallitus Yleisradion operatiivista toimintaa johtavana elimenä. Sitten meillä on
Viestintävirasto, sitten meillä on liikenne- ja viestintäministeriö, ja sitten meillä on vielä li-
säksi eduskunnan liikennevaliokunta ja eduskunta. Taisi olla niin, että tähän tuli vielä jo-
kin yksi valvoja lisää, tämmöinen, oliko jokin asiamiespohjainen, joka vielä tehtiin, niin
että kyllä välillä käy sääliksi Ylen johtoa, kun se kiertää näissä eri elimissä kertomassa,
mitä Yle on tekemässä.

En usko, että meidän moniarvoiselle tiedonvälityksellemme olisi hyväksi se, että Yleis-
radion siipiä leikattaisiin, että siltä kiellettäisiin toiminta jollakin alueella, koska jos näin
tehdään, niin sitten aikaa myöten se tarkoittaa sitä, että yleisöt vähenevät ja sitä kautta koko
yhtiön legitimiteetti heikkenee.
4



Pöytäkirjan asiakohta PTK 24/2015 vp
Mutta kun puhun tästä hyvästä hallinnosta, niin otan siihen liittyen yhden esimerkin,
joka itseäni kyllä vähän kummastutti. Se oli Yleisradion alihankintana tehty ohjelmasarja
tuon SuomiAreenan yhteydessä vuosi sitten kesällä. Siinä yhteydessä kävi sitten ilmi, että
kun tämän ohjelmasarjan sisältöön oltiin tyytymättömiä, niin oli tullut erilaista valitusta
Yleisradion johdolle asioista ja että tähän ohjelmaan ohjelman tekijöiden antaman tiedon
mukaan, sen sisältöön ja ohjelman tekotapaan, oli puututtu myös Yleisradion hallituksesta
käsin.

Pidän täysin sopimattomana sitä, että Yleisradion hallituksessa olevat henkilöt ryhtyisi-
vät itse omaan työsuhteeseensa perustuvissa asioissa soittelemaan Yleisradion johdolle ja
esittämään vaatimuksia, millaisia ohjelmia tai millä tavalla pitää tehdä. Jos on Yleisradion
hallituksessa, täytyy pitää siitä huolta, että ei ole samaan aikaan hoitamassa jonkin firman
viestintätehtäviä suhteessa Yleisradioon. Muuten menevät hallituksen jäsenen roolit ja fir-
man tiedotusroolit sekaisin.

Toivon, että Yleisradion hallintoneuvostossa otettaisiin nämä corporate governance
-asiat vakavasti, koska näillä on suuri vaikutus siihen, että Yleisradion uskottavuus ja luo-
tettavuus riippumattomana elimenä voi säilyä joka suhteessa.

19.11 Pia Viitanen sd: Arvoisa rouva puhemies! En nyt malttanut olla käyttämättä lyhyt-
tä puheenvuoroa, koska jonkinlaista lukkarinrakkautta minäkin tunnen tätä Yleisradiota
kohtaan. Aikanaan toimin noin kymmenen vuotta siellä hallintoneuvostossa ja näin sen ar-
von, mikä sillä on, että Yleisradio on nimenomaan eduskunnan radio. Myös tällaista peri-
aatetta halusin pitää vahvasti esillä silloin, kun minulla oli ilo ja kunnia toimia noin vuoden
verran viestintäministerin tehtävissä, jolloin kyllä kiitosta annoin sekä edeltäjälleni että
seuraajalleni, ministeri Krista Kiurulle molemmissa tapauksissa, että hän sai aikaan koval-
la työllä parlamentaarisesti tämän uuden yleisradiolain.

Eli yhdyn samaan arvioon, että varmasti tällaista suurta lainsäädännöllistä uudistustar-
vetta ei tällä aikajänteellä ole, mutta jos hallitus nyt on päättänyt pistää pystyyn tällaisen
työryhmän — ja nimenomaan, jos Ylen kohdalla aikoo tehdä ratkaisuja, se täytyy aina teh-
dä parlamentaarisesti — niin toivottavasti siinä nyt löytyy suurta viisautta sitten eri puolu-
eista, joka näkee sen Ylen merkityksen ja arvon nimenomaan tällaisen moniarvoisen tie-
donvälityksen takaajana ja myös kaikkien meidän perusarvojemme eteenpäinsaattajana.
Ylellä on paljon hyviä tehtäviä, tärkeitä tehtäviä yhteiskunnassa, ja siksi meillä täytyy olla
kirkkaana mielessä, että on koko yhteiskunnan etu, että meillä on kohtuullisen vahva jul-
kisen palvelun yleisradioyhtiö täällä Suomessa.

Kaiken kaikkiaan minä myöskin haluan vielä alleviivata ja korostaa — ja sitä ei voi kos-
kaan liikaa korostaa — että aina täytyy muistaa, että Yleisradio ei saa olla minkään istuvan
hallituksen käsikassara. Ja juuri se periaate olikin tässä taustalla, kun aikanaan parlamen-
taarisesti nämä uudet rahoitusmuodot ratkaisimme. Olisi tuhoisaa, jos Yleisradio olisi jo-
kaisen hallituksen väristä tai politiikasta riippuvainen. Ehdottomasti tiedonvälityksen pi-
tää olla riippumatonta, ja näitä periaatteita tulee tietenkin kunnioittaa kaikin puolin myös
jatkossa.

19.13 Antti Kurvinen kesk: Arvoisa puhemies! Pidän todella tärkeänä sitä, että tämän
hallituskauden aikana liikenne- ja viestintäministeri Anne Berner selvittää mahdollisuudet
tukea yksityisen median selviämistä tästä kamppailusta, joka tässä tuli esille, ja tästä me-
dian murroksesta, mikä on käynnissä. Oma viestini myös vielä hallintoneuvostolle kirkas-
5



Pöytäkirjan asiakohta PTK 24/2015 vp
tettuna: Pitäkää Ylen alueelliset toiminnot pystyssä. Ylen alueradiot ovat hyvin tärkeitä
tuolla maakunnissa, myös meidän oma Yle Pohjanmaamme.

19.13 Pia Viitanen sd: Arvoisa puhemies! Sille, että meillä on vahva Yleisradio, ei todel-
lakaan ole vastakohta se, etteikö meillä myös muilla tiedotusvälineillä ole hyvät toiminta-
edellytykset ja -mahdollisuudet. Toden totta, median kannalta kaiken kaikkiaan tämä on
ollut erittäin haastavaa aikaa yhteiskunnallisten toimintaympäristöjen muutoksineen. Ai-
kanaan kun toimin siinä viestintäministerin tehtävässä, valmistui tällainen laaja selvitys
lehdistön tulevaisuudesta, jolla on paljon mustia pilviä, uhkakuvia, monta kertaa myös ih-
misiä siellä joutuu yt-neuvotteluihin, ja ikäviä uutisia on ollut tältä saralta. Päätin silloin,
että asialle on tehtävä jotain, ja kutsuin selvitysmiehen, Tuomas Harpfin, tekemään selvi-
tyksen, mitä tälle voisi tehdä, jotta meillä myös sanomalehdistön tulevaisuus on turvattu.
Selvitysmies tuotti useampia esityksiä, ja saimme kamppailtua kovassa kamppailussa sit-
ten viime hallituskaudella 30 miljoonaa innovaatiotukeen suomalaiselle lehdistölle lisää,
jotta se voisi tästä murroskaudestaan selvitä. Tämä selvitysmiehen raportti on muuten erit-
täin hyvää ja mielenkiintoista luettavaa myös tulevalle hallitukselle, ja toivon, että myös
tuleva hallitus hyvin vahvasti kiinnittää huomiota tähän kokonaiseen median murrokseen
ja toimintamahdollisuuksiin kaiken kaikkiaan tästä eteenpäinkin.

19.15 Eero Heinäluoma sd: Arvoisa puhemies! Todellakin vahva Yleisradio, toimiva
Yleisradio, ja sen lisäksi kaupallinen media, hyvin hoidettu kaupallinen media, eivät ole
keskenään ristiriidassa, me tarvitsemme molempia.

Tässä edellä edustaja Viitanen viittasi tähän merkittävään selvitysmies Harpfin teke-
mään työhön ja hänen tekemiinsä ehdotuksiin. Niistähän tämä innovaatiotuki tuli voi-
maan, ja sillä on iso merkitys. Siinähän käytettiin pohjana Tanskan aikaisempia kokemuk-
sia, jotka antavat nimenomaan mahdollisuuksia pärjätä tässä kovassa muutoksessa. Sitten
sen lisäksi siitä on eräitä osioita toteuttamatta, ja niistä tärkein koskee tätä digitaalisten vä-
lineiden arvonlisäveron laskua. Se pitäisi saada nopeasti aikaan, ja rohkenenkin toivoa, että
tässä hallitus veisi tätä asiaa osaltansa eteenpäin, ja uskon, että koko eduskunta voi olla tätä
tukemassa. Se helpottaisi sitä, että me pärjäämme tässä sähköisessä murroksessa ja sitten
meillä on myös monipuolinen viestintäkenttä painetun sanan, radion, television ja tämän
kehittyvän digitaalisen verkon kautta.

19.16 Ilkka Kantola sd: Arvoisa puhemies! Pitää mainita vielä yksi asia, joka liittyy tä-
hän kaupallisen median ja Yleisradion keskinäiseen suhteeseen.

Todellakin julkisessa keskustelussa tällaista vastakkainasettelua tai kilpailuhenkeä on
vähän viritelty ja haluttu nähdä Yleisradion rahoitusasema ja tehtävä, lainsäädännössä vah-
va asema jotenkin ongelmana kaupallisen median kannalta. Käytännössä Ylen strategiassa
kuitenkin hyvin keskeinen osa on uusien kumppanuuksien rakentaminen ja yhteistyö kau-
pallisen median kanssa, esimerkkinä radiot.fi-sivuston, josta yhden nettisivun kautta pää-
see mihin tahansa radioon, Yleisradioon tai muihin kaupallisiin radioihin, kehittäminen.
Tämäntyyppisiä kumppanuus- ja yhteistyöhankkeita on kaupallisen median kanssa, ja
tämä tietysti luo myös pohjaa sitten kaupallisen median selviytymiselle omalta osaltaan.
Mutta totta kai hallituksen käsissä on sitten osa veroratkaisuista ja mahdollisuuksista joko
vaikeuttaa tai helpottaa kaupallisen median asemaa tässä muuttuvassa mediakentässä.
6



Pöytäkirjan asiakohta PTK 24/2015 vp
Keskustelu päättyi.

Asia lähetettiin liikenne- ja viestintävaliokuntaan.
7


