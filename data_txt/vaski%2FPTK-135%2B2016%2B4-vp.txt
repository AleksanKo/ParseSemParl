















































DEMF09C.tmpSave.xml


Pöytäkirjan asiakohta PTK 135/2016 vp
Pöytäkirjan asiakohta 

PTK 135/2016 vp

Täysistunto

Torstai 15.12.2016 klo 10.02—21.54

4. Hallituksen esitys eduskunnalle laiksi ympäristönsuojelulain muuttamisesta
Hallituksen esitys HE 128/2016 vp
Valiokunnan mietintö YmVM 20/2016 vp

Ensimmäinen käsittely

Toinen varapuhemies Arto Satonen: Ensimmäiseen käsittelyyn esitellään päiväjärjes-
tyksen 4. asia. Käsittelyn pohjana on ympäristövaliokunnan mietintö YmVM 20/2016 vp.
Nyt päätetään lakiehdotuksen sisällöstä. Valiokunnan puheenjohtaja, edustaja Hassi.

Keskustelu

20.52 Satu Hassi vihr (esittelypuheenvuoro): Arvoisa puhemies! Tämä hallituksen esitys
muuttaa haja-asutusalueiden jätevesimääräyksiä, jotka alun perin annettiin vuonna 2004.
Niitä määräyksiä ja niiden määräaikaa on sen jälkeen muutettu jo kaksi kertaa ja nyt siis
kolmannen kerran. Alun perin määräaika, johon mennessä ennen vuotta 2004 rakennettu-
jen kiinteistöjen jäteveden käsittely piti päivittää nykynormeja vastaavalle tasolle, oli vuo-
si 2014, sitten 2016, sen jälkeen 2018 maaliskuu, ja nyt tällä hallituksen esityksellä sitä
myöhennetään vuoden 2019 lokakuun loppuun.

Vuodesta 2004 alkaen sinä vuonna ja sen jälkeen rakennettujen talojen osalta on koko
ajan vaadittu asianmukaista puhdistustasoa, eli nämä jatkuvat muutokset koskevat ennen
vuotta 2004 rakennettuja taloja haja-asutusalueilla. Tämä muutos perustuu hallitusohjel-
maan. Se vapauttaa arviolta noin 200 000 kiinteistöä kokonaan jätevedenpuhdistuksen te-
hostamisvelvoitteesta, kunnes kiinteistö myydään tai remontoidaan niin perusteellisesti,
että sitä remonttia voidaan verrata uudisrakentamiseen. Määräysten piiriin jää arviolta
66 700 kiinteistöä, jotka ovat pohjavesialueella tai korkeintaan 100 metrin päässä vesistös-
tä. Niiden on saatettava jätevedenpuhdistus nykynormien mukaiselle tasolle lokakuun lop-
puun mennessä vuonna 2019.

Kunnilla on ollut ja on edelleenkin oikeus vaatia tiukempaa puhdistuksen tasoa, mutta
tämän hallituksen esityksen hyväksymisen jälkeen tämä kuntien oikeus koskee vain uusia
taloja ja vanhoja taloja vain siltä osin kuin ne sijaitsevat näillä erikseen mainituilla alueilla
ja pohjavesialueilla tai korkeintaan 100 metrin päässä vesistöstä. Eli kunnalliset omat ym-
päristömääräykset näiden rajojen ulkopuolelle jäävistä vanhoista kiinteistöistä syrjäytyvät
siihen asti, kunnes kiinteistö myydään tai remontoidaan perusteellisesti.

Tämä tietenkin hidastaa niiden ympäristötavoitteiden toteuttamista, joita haja-asutuk-
sen jätevesienpuhdistuksen tehostamisella tavoitellaan. Haja-asutuksen osuushan vesistö-
jen fosforikuormituksesta on arvioitu noin 13 prosentiksi vuonna 2014, ja kyseessä on toi-
seksi suurin kuormituksen lähde maatalouden jälkeen. Typen osalta kuormitus on pienem-
pi, noin 4 prosenttia.
 Tarkistettu
4.0



Pöytäkirjan asiakohta PTK 135/2016 vp
Ympäristövaliokunta toteaa, että nyt muutettavia säädöksiä voi tavallisen kansalaisen
olla hieman vaikea ymmärtää tämän alueellisen erottelun takia ja sen takia tiedottamiseen
pitää kiinnittää erityistä huomiota. Ympäristövaliokunta pyrkiikin omassa melko perus-
teellisessa mietinnössään avaamaan mahdollisimman konkreettisesti sitä, mitä tällä sääte-
lyllä tarkoitetaan.

Näihin jätevedenpuhdistuksen tehostamisvaatimuksiin on mahdollista saada myös poik-
keus, ja hallituksen esitys helpottaa sitä poikkeamismahdollisuutta nykysäädöksiin verrat-
tuna. Nykysäädöksissä edellytetään sitä, että kuormitus on vähäinen ja tarvittavan puhdis-
tustason saavuttaminen tulisi kalliiksi ja olisi teknisesti vaativaa. Nyt nämä poikkeamis-
edellytykset muutetaan vaihtoehtoisiksi: jos on huomattavan vähäinen kuormitus tai sitten
tulisi kovin kalliiksi, niin voi saada poikkeuksen.

Perustuslakivaliokunta on kiinnittänyt huomiota siihen, että lukuisat poikkeukset yhdes-
sä sääntelyn epäselvyyden ja normien joustavuuden kanssa voivat soveltamiskäytännössä
johtaa perustuslain 20 §:n kannalta ongelmallisen laajaan poikkeamiseen jätevesien käsit-
telyvelvoitteista. Perustuslakivaliokunta esittikin, että mieluummin pitäisi näiden molem-
pien poikkeamisedellytysten olla voimassa samanaikaisesti kuin vaihtoehtoisesti. Valio-
kunta kuitenkin säilytti tämän hallituksen esityksen mukaisen vaihtoehtoisuuden mutta ko-
rostaa sitä, että poikkeamisperusteita ei ole tarkoitettu sovellettavaksi laajamittaisesti.
Poikkeus on aina harkinnanvarainen, ja se myönnetään aina vain määräajaksi, ja poikkeus
lakkaa olemasta voimassa, jos sen peruste lakkaa olemasta voimassa.

Ympäristövaliokunta haluaa mietinnössään myös selventää sitä, milloin kuormitus voi-
daan katsoa huomattavan vähäiseksi. Valiokunta toteaa esimerkiksi, että tällöin voi olla
kysymys korkeintaan kiinteistöstä, jossa asuu kaksi henkeä. Jos asukkaita on yli kaksi hen-
keä ja on vesikäymälä, kuormitusta ei voida pitää vähäisenä, olipa se sitten vakituinen tai
vapaa-ajan kiinteistö. Jos sen sijaan on vapaa-ajan kiinteistö ja kuivakäymälä, pääsääntöi-
sesti kuormitusta voidaan pitää huomattavan vähäisenä, ja jos on ulkokäymälä ja kantove-
si, koko tätä säätelyä ei sovelleta. Eikä poikkeuksia ylipäätänsä tietysti tarvita, jos ennes-
tään lain asettama perustason puhdistusvaatimus toteutuu.

Ympäristövaliokunta korostaa mietinnössään myös sitä, että poikkeusten myöntäminen
ei saa aiheuttaa esimerkiksi sitä, että vedenhankintakäytössä oleva pohjavesialue joutuu pi-
laantumisuhan alaiseksi. Valiokunta toteaa myös, että erityinen ongelma ovat kylämäises-
ti, tiheästi rakennetut kauempana rannasta sijaitsevat alueet, ja asiantuntijakuulemisissa on
tullut esille, että juuri nämä kylätaajamat ovat käytännössä olleet ongelma-alueita silloin
kun niissä on puhdistamattomia jätevesiä ja niistä on aiheutunut haju- ja hygieniariitoja.
Tällöin on kysymys pääosin 60—80-luvulla rakennetuista taloista, joissa jätevesijärjestel-
mä on pelkkä saostuskaivo, josta putki johtaa naapurien väliseen ojaan.

Valiokunta toteaa, että jätevesien käsittelyssähän ei ole kysymys pelkästään vesistöjen
rehevöitymisen torjunnasta vaan myöskin ihmisille suoraan aiheutuvien terveyshaittojen
ehkäisemisestä. Kuten jo totesin, valiokunta korostaa sitä, että on välttämätöntä tämän lain
toimeenpanon onnistumisen kannalta, että olemassa olevat ohjeet ja oppaat päivitetään ja
että koulutusta ja muuta neuvontaa järjestetään riittävästi eri puolilla maata ja että tämä
valtakunnallinen neuvontatoiminta antaa yhdenmukaista viestiä eri puolilla maata, ja että
tämä edellyttää huomattavaa panostusta neuvontaan ja ohjaukseen, senkin takia, että nämä
ratkaisut ovat kiinteistökohtaisia.

Valiokunta myös korostaa sitä, että on keskeistä varmistaa, että ne tekniset ratkaisut,
joilla puhdistus toteutetaan, toimivat myös tosiasiallisesti. Valiokunta edelleen korostaa si-
2



Pöytäkirjan asiakohta PTK 135/2016 vp
tä, että nämä määräykset ovat teknologianeutraaleja. Ratkaisut voivat perustua käymäläjät-
teen ja harmaiden vesien erotteluun, jolloin näitä käymäläjätteitä sisältäviä jätevesiä ei
lainkaan muodostu, tai sitten käymäläjätevedet johdetaan erikseen umpisäiliöön, joka tyh-
jennetään erikseen, tai sitten on kuivakäymälä, tai sitten jos kaikki jätevedet käsitellään yh-
dessä, kysymykseen voi tulla maahanimeyttämö, maasuodattamo tai laite- eli pienpuhdis-
tamo.

21.02 Pauli Kiuru kok: Arvoisa herra puhemies! Kiitos valiokunnan puheenjohtaja Has-
sille hyvästä esittelystä. Tämän lakiesityksen tavoitteena oli yksinkertaistaa ja selkeyttää
näitä jätevesiasioita, ja valiokunta oli kieltämättä haastavan tehtävän edessä. Tätä on vuo-
desta 2004 asti käsitelty. Tehtävä oli vaikea. Tässä on kaksi vastakkaista asiaa ikään kuin
vaakakupissa, toisella puolella ympäristöarvot, vesiensuojelu ja sitten taas toisella puolel-
la lainsäädännön ja näiden vaatimusten hyväksyttävyys ja ymmärrettävyys: kansalaiset
monelta osin kokivat tuhansien eurojen investoinnit ylimitoitettuina. Nyt tässä hallituksen
esityksessä on tasapainoiltu näiden kahden lähestymistavan välillä, ja tulos on tämä. Us-
kon, että tällä päästään eteenpäin ja kansalaiset toivottavasti saavat nyt sitten sitä informaa-
tiota, että vuoden 2019 syksyllä laitteet ovat siinä kunnossa kuin niiden pitää olla.

21.04 Jani Mäkelä ps: Arvoisa puhemies! Kuten lain lähetekeskusteluvaiheessa totesin,
on oikeus ja kohtuus, että tämä maaseudulla asuvien ihmisten kurjistamista lieventävä la-
kiesitys etenee. Esitys ei suinkaan ole täydellinen. Järki voittaa vain osittain, mutta silti täy-
tyy kiittää hallituksen esityksestä ja valiokunnan tekemistä muutosehdotuksista. Toivon,
että täällä salissa kaikki voisivat olla yhtä iloisia tästä laista kuin perussuomalaiset ovat:
hallitus nyt kuitenkin kohtuullistaa tätä surullista, maaseudun ihmisiä vuosia huolestutta-
nutta jätevesilakia. Yksi keskeisimmistä tavoitteistamme ennen vaaleja oli saada kohtuul-
lisuutta tähän lakiin.

Arvoisa puhemies! Haluan esittää ihmetykseni vihreiden ja ruotsalaisen kansanpuolu-
een vastalauseesta. Maaseudulla on aina asuttu ja nykyään asutaan paljon vähemmän kuin
ennen. En käsitä vastalauseen saivartelua metreistä ja mittauskohdista, kun periaatteessa
tässä ollaan vain lieventämässä edellisen hallituksen säätämää epäreilua lakia. Kun ei huo-
mattu virheitä ajoissa, niitä täytyy pystyä korjaamaan jälkikäteen.

Myöskin sosialidemokraattien tekemä vastalause on eriskummallinen. He kantavat vas-
talauseessaan huolta kansalaisten eriarvoistumisesta. Onko se nyt sosialidemokratian ydin,
että kun lainsäädännössä on tehty virheitä ja ihmiset ovat niistä kärsineet, niin virheitä ei
saisi korjata tasapuolisuuden kannalta vaan kurjuus pitäisi maksimoida siten, että muutkin
ihmiset joutuvat siitä kärsimään?

21.05 Riitta Myller sd: Arvoisa puhemies! Tämä hallituksen esitys on varsin ongelmalli-
nen muun muassa kansalaisten tasavertaisuuden, lainsäädännön ja ympäristöhallinnon us-
kottavuuden, ennakoitavuuden ja selkeyden sekä ympäristön ja terveysnäkökohtien näkö-
kulmasta. Kuten täällä on jo todettu, alkuperäiset säädökset on tehty 2004 ja niitä on muu-
tettu 2010, 2014 ja lisäksi tätä määräaikaa toimenpiteiden toteuttamiselle on siirretty usei-
ta kertoja. Se, mitä me olemme omassa vastalauseessamme sanoneet, että tämä asettaa kan-
salaiset eriarvoiseen asemaan, on sama tulkinta, jonka myös perustuslakivaliokunta on
omassa lausunnossaan tehnyt.
3



Pöytäkirjan asiakohta PTK 135/2016 vp
Tällä lailla on pyritty, kuten siinä sanotaan, selkiyttämään ja kohtuullistamaan tätä lain-
säädäntöä. Tärkeänä perusteluna sanotaan, että kyseessä on hallitusohjelman kirjaukset, ja
niiden kanssahan me sitten jouduimme painiskelemaan tuossa valiokunnassa: kun hallitus-
ohjelmaan on nämä kirjaukset tehty, niin sen mukaan mennään. Kuitenkin valiokunta yk-
simielisesti ilmoitti, että selkiyttäminen ei ole toteutunut. Tästä syystä valiokunta on sitten
avannut monia asioita ja pyrkinyt tulkitsemaan, mitä tässä laissa tarkoitetaan. Valiokun-
nan mietinnössä — kuten luette siitä — valiokunta kuitenkin painottaa, että lainsäädännön
muuttaminen jälleen saattaa käytännössä tehdä lainsäädännön ymmärtämisen kansalaisten
kannalta hankalaksi.

Tässä aivan erityinen ongelma on se, että kuntien tiukemmat säädökset suurelta osin syr-
jäytyvät. Kansalaiset ovat tottuneet siihen, että tietyissä kunnissa toteutetaan tietynlaista
lainsäädäntöä, mutta tämän lain voimaan tultua nämä ympäristönormeiltaan tiukemmat
säädökset kumoutuvat. Ja tämä on siinäkin mielessä aika erikoista, kun esimerkiksi maan-
käytön osalta ollaan hyvinkin paljon perusteltu sitä, että kunnille pitää tulkintavaltaa antaa
— tietysti lainsäädäntövaltaa ei ole kunnilla — että kuntien päätösvaltaa pitää lisätä sen
vuoksi, että kunnissa tiedetään, mikä siellä on parasta. Nyt tässä ollaan menossa toiseen
suuntaan: kunnilta otetaan se valta pois, joka niillä on jo ollut.

Kunta ei saa päättää, että perustason puhdistusvaatimus voitaisiin ulottaa taajamiin, jot-
ka ovat yli 100 metrin päässä rannasta tai eivät ole pohjavesialueella. Tähän monet asian-
tuntijat kiinnittivät huomiota, koska meillä on paljon sellaisia kuntakeskittymiä, joissa ovat
puhtaan veden kaivot ja likakaivot lähellä toisiaan, ja nyt on todella pelkoa siitä, että täl-
laisilla taajama-alueilla sitten myöskin ihmisten terveys on uhattuna. Ihmettelen todella-
kin, ettei tällaisissa asioissa luoteta kuntiin ja anneta kunnissa päättää siitä, mikä on siellä
terveyden ja ympäristön kannalta parasta.

Paljon keskustelua herätti myös se kysymys, että kun tässä laissa nämä perustason puh-
distusvaatimukset on kiinteistöllä, joka on korkeintaan 100 metrin päässä rannasta, niin
lasketaanko tuo matka sitten siitä purkuputkesta, josta se likavesi tulee, vai lasketaanko se
talon seinästä. Tässä aika monet asiantuntijat — ja uskallanpa sanoa, että enemmistö myös-
kin valiokunnan jäsenistä — olisivat mielellään ymmärtäneet asian niin, että matka laske-
taan purkuputkesta, mikä on ihan loogista ja luonnollista, mutta tätä ei kuitenkaan muutet-
tu sitten lainsäädäntöön.

Sitten ehkä toinen sellainen erikoisuus myöskin, joka jäi tänne lakiin, on se, että kun
kunnat voivat näitä poikkeuksia myöntää niille kiinteistöille, jotka ovat tämän 100 metrin
määrämatkan sisällä tai pohjavesialueella, niin tämä merkintä lakiin, lain kirjain, jäi hyvin
tulkinnanvaraiseksi. Tätä nyt sitten myös valiokunta omassa mietinnössään on pyrkinyt
selkiyttämään ja mielestäni parempaan suuntaan. Mutta joka tapauksessa ongelmaksi jää
se, että hyvin erilaisia tulkintoja eri kunnissa voidaan tehdä siitä, minkälaiset taloudelliset
edellytykset täytyy olla, jotta vaaditaan tämä perustason puhdistaminen, ja minkälainen
tuo jäteveden määrä sitten tässä tilanteessa on.

Itse asiassa, kun sosialidemokraatit esittävät tämän lakiehdotuksen hylkäämistä, se pe-
rustuu juuri siihen, että ne ongelmalliset asiat, jotka on koettu tässä lainsäädännön toteut-
tamisessa ongelmiksi, voitaisiin jo nykylain pohjalta korjata, kun kunnilla olisi riittävästi
tietoa siitä, millä tavalla sitten sinne kiinteistöille annetaan tietoa ja tämä informaatio myös
sitten oikealla tavalla kansalaisille annettaisiin. Eli itse asiassa ei ole ollut minkäänlaista
syytä lähteä korjaamaan nyt voimassa olevaa lainsäädäntöä, päinvastoin, nyt on saatettu
kansalaiset todellakin eriarvoiseen asemaan: niitä on palkittu, jotka ovat jääneet odotta-
4



Pöytäkirjan asiakohta PTK 135/2016 vp
maan, että kun tarpeeksi tässä kritisoimme ja valitamme, niin meidän ei tarvitse tehdä mi-
tään. Tällä on merkitystä myöskin tällaisen yleisen lainkuuliaisuuden kannalta. Tästä vir-
kamiehet ovat kertoneet meille, että kansalaiset joissain tilanteissa sanovat, että kyllä tämä
vielä muuttuu, ei meidän tarvitse tehdä mitään. Korostan vielä sitä, että kaikki mahdolli-
suudet järkevään toimintaan myös niissä asioissa, joita on pidetty kohtuuttomina tällä het-
kellä, ovat olleet mahdollisia jo tämän lain pohjalta.

21.13 Eerikki Viljanen kesk: Arvoisa puhemies! Täällä nyt käsittelyssä olevalla niin sa-
notulla jätevesiasetuksella on pitkä historia. Vaikka historia on pitkä, se ei silti ole kovin-
kaan kunniakas.

Asetus on koettu, ja se on ollut matkansa varrella monelle sen kohteelle kohtuuton.
Useimmiten asetus on koettu kohtuuttomaksi juuri niissä kohteissa, joissa sen positiiviset
vaikutukset ympäristönkin kannalta olisivat olleet pienet, elleivät peräti olemattomat. Hy-
vistä aikomuksista huolimatta asetus on sisältänyt paljon ongelmia, ja siksi sen mukaisen
sääntelyn voimaantuloaikaa on muutettu jo kahteenkin otteeseen. Nyt se on ollut vuosi
2018.

Tämän nyt käsissämme olevan esityksen lähtökohtana on pääministeri Sipilän hallitus-
ohjelman kirjaus, jonka mukaan hajajätevesisäätelyä tulee selkeyttää ja kohtuullistaa. Kir-
jauksen mukaan herkillä alueilla, rannoilla ja pohjavesialueilla, noudatetaan kuntien ym-
päristönsuojelumääräyksiä ja puhdistuksen on oltava tehostettua vuoteen 2019 mennessä.

Arvoisa puhemies! Käytännössä tämä esitys vapauttaa noin 200 000 kuivan maan kiin-
teistöä jätevesiasetuksen kiristykseltä siihen saakka, kunnes kiinteistö mahdollisesti myy-
dään tai siihen tehdään rakennuslupaa vaativa perusteellinen remontti. Jatkossa asetus kos-
kee noin 67 000:ta kiinteistöä, jotka sijaitsevat herkillä alueilla. Mielestäni tämä rajaus on
nyt se, mikä sen olisi jo alun perinkin pitänyt olla. Asetuksen vaatimukset olisi pitänyt heti
kohdistaa rannoille ja tärkeille pohjavesialueille, mistä asetuksen peräänkuuluttamat ym-
päristöhyödytkin ovat saavutettavissa. Asetusta ei tarvita pelottelemaan ja tuottamaan kus-
tannuksia mökinmummoille metsien keskellä. (Vastauspuheenvuoropyyntöjä)

Ensimmäinen varapuhemies Mauri Pekkarinen: Arvoisat edustajat, täällä on muutama
edustaja teitä paikalla, ja jokaisella teistä, jotka osallistutte keskusteluun, on myös varsi-
nainen puheenvuoro. Sen takia mennään nyt varsinaisten puheenvuorojen mukaisessa jär-
jestyksessä.

21.15 Ari Torniainen kesk: Arvoisa herra puhemies! Nykyinen haja-asutusalueita koske-
va jätevesiasetus on aiheuttanut erittäin paljon epäselvyyksiä ja tulkinnanvaraa tässä vuo-
sien varrella. Nyt hallituksen esityksen tarkoituksena on, että haja-asutuksen talousjäteve-
sien kiinteistökohtaista käsittelyä koskevaa sääntelyä kohtuullistetaan ja myöskin selkey-
tetään eräiltä osin. Ympäristövaliokunnan puheenjohtaja edustaja Hassi esitteli ympäristö-
valiokunnan mietinnön hyvinkin perusteellisesti. Olennaista tässä hallituksen esityksessä
on, että nyt asetetaan 100 metrin raja, siis rakennuksen ulkoseinästä vesistöön, rakennus
kauempana kuin se 100 metriä. Toinen asia on, että asetetaan perustaso. Enää ei ole yksi-
tyiskohtaisia puhdistusvaatimuksia kiinteistön talousvesien käsittelyjärjestelmälle asetet-
tavissa, ei suunnittelussa eikä rakennettaessa niitä järjestelmiä, vaan määritellään perusta-
so, joka rakennuksen on täytettävä.
5



Pöytäkirjan asiakohta PTK 135/2016 vp
Kieltämättä, valiokunta kun kuuli asiantuntijoita, tuli jonkun verran viestiä myöskin sii-
tä, että tämä hallituksen esitys saattaa aiheuttaa myöskin epäselvyyksiä kunnissa, miten
sitä tulkitaan, mutta tietysti tiedottaminen on tässä avainasemassa. Tärkeintä kuitenkin on
se, että nyt selkiytetään nykyasetusta, mikä on olemassa, ja mennään eteenpäin. Uskon it-
se, että myöskin ihmiset tulevat erittäin tyytyväisiksi haja-asutusalueilla.

Tietysti sen osalta, mihin edustaja Myller jo viittasi, myöskin itse henkilökohtaisesti kat-
son, kun asetetaan tämä 100 metrin raja ja se katsotaan rakennuksen ulkoseinästä, (Puhe-
mies koputtaa) että kyllä se jätevesiputken pää ennemminkin ratkaisee sen puhdistuksen,
sen miten sieltä putken päästä tulee, eikä se ulkoseinä varsinaisesti. Mutta koska enemmis-
tö oli sitä mieltä, että rakennuksen ulkoseinä (Puhemies koputtaa) on parempi ja myöskin
hallitus on lähtenyt tästä, niin päätetään siten.

21.18 Satu Hassi vihr: Arvoisa puhemies! Äsken esittelin puheenjohtajana valiokunnan
mietinnön, nyt esittelen oman näkemykseni tästä asiasta. Olen yhdessä edustaja Adlerc-
reutzin kanssa allekirjoittanut vastalauseen, jossa esitämme kolmeen mielestäni huonoim-
paan pykälään muutosta. Hallituksen esitystä pidän erittäin ongelmallisena ihan samoista
syistä kuin mitä edustaja Myller jo tässä esitteli. Toteaisin myöskin sen, että asiantuntija-
kuulemisessa Suomen ympäristökeskus toi esille sen, että säädöksiä ja niiden ymmärrettä-
vyyttä koskeva tutkimus osoittaa, että erityisesti laveasti kirjoitetut poikkeukset ja jatkuvat
muutokset itse asiassa lisäävät byrokratiaa, kun ne epäselkeyttävät asioita kaikkien kannal-
ta.

Mutta tosiaan tämäkin asia, minkä edustaja Torniainenkin mainitsi, että hallituksen esi-
tyksessä kriteeriksi asetetaan se, kuinka kaukana rakennuksen seinä on vesistöstä, on mie-
lestäni epäloogista. Vastalauseessamme esitetään, että jos purkuputken pää on lähempänä
kuin seinä, niin silloin sen, joka on lähempänä, etäisyys vesistöstä ratkaisee.

Toinen ongelma on se, että silloin kun mennään yli 100 metrin päähän rannasta eikä olla
pohjavesialueella vaan esimerkiksi kylämäisen asutuksen alueella, jossa on vanhaa asutus-
ta ja huonot jätevedenpuhdistukset tai ei jätevedenpuhdistusta ollenkaan, kunnilta viedään
valta säädellä. Tämä on mielestäni erittäin huono asia, ja sen takia esitän, että kunnilla tämä
valta säilytetään koko alueellaan.

Kolmanneksi esitän yhdessä edustaja Adlercreutzin kanssa sitä, että nämä poikkeamis-
vaatimukset säilytetään rinnasteisina niin kuin nykyisin eli siinä tapauksessa, kun on (Pu-
hemies koputtaa) huomattavan vähäinen kuormitus ja tulisi kalliiksi vaatimusten mukai-
nen puhdistus, poikkeus olisi mahdollinen.

21.20 Jari Myllykoski vas: Arvoisa herra puhemies! En oikeastaan ymmärrä sitä, että
haukutaan vastalauseen tekijöitä saivartelusta, kun he puhuvat tästä 100 metristä. Mieles-
täni edustajat Torniainen ja Hassi tässä hyvin kuvasivat jo sen, että se on ongelmallista. Jos
minulla on 80 metrin purkuputki ja se on 20 metrin päässä vesistöstä, niin on aika lailla
kummallista ajatella, että se matka lasketaan talon seinästä. Siinä mielessä pidän kyllä sitä
arvostelua saivarteluna enkä sitä, että todellakin tähän metrimääräiseen epäkohtaan ollaan
kiinnitetty huomiota.

Toisaalta kummastuttaa se, että vaikka keskustapuolueessa on ollut kova into siihen, että
kunnilla pitää olla enemmän mahdollisuutta kaavoituksen ratkaisemiseen, (Hannu Hosko-
nen: Totta!) niin tässä kohtaa sitten kunnilta ollaan viemässä se mahdollisuus käyttää sitä
paikallista osaamista ja tuntemusta. Tällä lakiesityksellä kunnilta viedäänkin se valta. Sii-
6



Pöytäkirjan asiakohta PTK 135/2016 vp
nä mielessä tämä on tosi ponnekas paikkaus siihen, mikä aikanaan keskustapuolueen kan-
natuksen eduskuntavaaleissa romahdutti, mutta nyt ammuttiin vähän yli. Tällä kohtaa vie-
tiin kunnilta nyt sitä omaa päätäntävaltaa.

Mitä tasavertaisuuteen tulee, niin tietysti olisin henkilökohtaisesti toivonut ja varmasti
saatan tulla tekemään lausumaehdotuksen, että mahdollistettaisiin se, että kunnilla olisi
mahdollisuus yhdenvertaistaa ja tehdä tämä tasapuoliseksi niille ihmisille, jotka ovat jo
tehneet nämä investoinnit tätä lakia jyrkemmillä ja tiukemmilla säädöksillä — antaa kor-
vauksia niille mummoille ja papoille, jotka tekivät sen investoinnin silloin sen ensimmäi-
sen lain voimassa ollessa — ja että valtio sitoutuu maksamaan nämä korvaus- ja kohtuul-
listamisasiat näille (Puhemies koputtaa) kuntalaisille.

21.22 Pauli Kiuru kok: Arvoisa puhemies! Tämän lakiesityksen mukaan... Nyt ollaan
puhuttu näistä poikkeuksista, ja on totta, että siellä on paljon poikkeuksia, mutta asia ei to-
dellakaan ole aivan mustavalkoinen. Jos otetaan se toinen näkökulma eli tämmöinen sosi-
aalinen näkökulma, niin kunnilla on mahdollisuus myöntää lupa, siis kunnan toimivaltai-
nen viranomainen voi hakemuksesta myöntää luvan. Millä perusteella kunnan viranomai-
nen voi myöntää luvan — ei ole siis pakko myöntää mutta voi myöntää? Siellä on sosiaa-
lisia perusteita, joita ovat esimerkiksi korkea ikä, pitkäaikainen työttömyys, sairaus tai
muu näihin rinnastettava sosiaalinen suorite-este. Minun mielestäni se on kansalaisten kan-
nalta hyvä, jos tällainen mahdollisuus luodaan (Riitta Myller: On se nytkin!) ja annetaan
viideksi vuodeksi. Se on siellä edelleen, ja minun mielestäni se on oikein hyvä, vaikkakin
tunnustan sen, että se ei ole ympäristön kannalta ongelmaton. (Riitta Myller: Se on jo nyt!)
— Niin, mutta se on edelleen tässä laissa olemassa, 150 d §, eli ei tämä nyt joka suhteessa
ole niin moitittava kuin esimerkiksi edustaja Myller nyt hieman antaa ymmärtää.

Mutta minä myönnän, että tämä on kompromissi, joka on tehty erilaisia lähestymistapo-
ja yhteen sovitellen. Lähtökohta, niin kuin edustaja Hassi sanoi, ei ole meillä helppo, kos-
ka tässä nyt ikään kuin paikataan sellaista, joka on jo aikaisemmin tehty, ja joudumme te-
kemään sitten kompromisseja. Kun menee aikaa eteenpäin, tehdään näitä peruskorjauksia,
niin kyllä tällä positiivisia vaikutuksia on ympäristöön, (Puhemies koputtaa) mutta se tulee
nyt sitten pienellä viiveellä.

21.24 Hannu Hoskonen kesk: Arvoisa herra puhemies! Tässä ympäristönsuojelulain
muuttamisesityksessä saadaan loppuun se pitkä, arvoton näytelmä, joka alkoi vuonna
2004. Silloinhan säädettiin ensimmäisen kerran tästä, lakitasolla yritettiin viedä asiaa läpi,
korjata niitä aikanaan tehtyjä esityksiä siitä, miten maaseudun asujien talojen jätevesiä kä-
siteltäisiin. On nimittäin aivan käsittämätön näytelmä tämä farssi, mikä tämän asian ympä-
rillä on käyty. Se, että se saadaan nyt loppuun, on erittäin hyvä asia. Täydellinenhän tämä
esitys ei vieläkään ole, mutta on hyvä, että se saadaan loppuun. Ja pankaa merkille, arvoi-
sat edustajakollegat, myös se, että tässä asiassa päästään nyt sille tasolle, mitä Suomen pe-
rustuslaki sanoo: kansalaisille määrättävistä velvoitteista tulee määrätä lailla, ei asetuksel-
la eikä ympäristöministeriön ohjeilla, vain lainsäädännöllä ja tarkasti lailla. Tässä men-
nään nyt sille linjalle, mitä tervehdin suurella ilolla. Tämä kun olisi aikanaan älytty ja kun-
nioitettu ihmisten mielipiteitä, niin oltaisiin paljon pitemmällä.

Edelleenhän tähän lakiesitykseen jää tämmöinen kunnan harkinta, voidaanko myöntää
poikkeuksia, esimerkiksi edustaja Kiurun jo mainitsemilla tavoilla, vanhuuden, sairauden,
työttömyyden tai jonkun muun perusteen nojalla, tai esimerkiksi henkilölle, jolla on muut-
7



Pöytäkirjan asiakohta PTK 135/2016 vp
to vaikka nyt sieltä maaseutuasunnosta omistamaansa kaupunkiasuntoon tai keskustaaja-
maan, annetaan totta kai poikkeus, niin että isoa remonttia ei tarvitse tehdä, ja jos sitten sen
hänen talonsa joku ostaa ja siihen muuttaa asumaan ja tekee remontin, niin siinä yhteydes-
sä asiat laitetaan kuntoon. Elikkä järki tässä asiassa on voittanut.

Se, että tämä arvoton näytelmä kesti näin pitkään, jääköön Suomen historiaan esimerk-
kinä lainsäädäntöhankkeesta, jolla lähdettiin maaseudun ihmisen asumista kallistamaan,
tekemään kalliimmaksi sillä perusteella, että saataisiin maaseutu autioitettua. Sehän tässä
takana oli.

Ja kun katsoo sitten tämän lakiesityksen vaikutuksia Itämeren suojeluun — sehän oli
kuitenkin se suurin asia, kun tätä lakiesitystä aikanaan lähdettiin viemään, Itämeren suoje-
luhan tässä oli se ykkösnumero, johon vedottiin kaikissa juhlapuheissa ja kaikissa poliitti-
sissa puheissa, että nyt pitää suojella Itämerta — niin onko tällä suojeltu Itämerta yhtään?
Ei sitten pätkän vertaa, eikä tulla suojelemaan koskaan tämän jälkeenkään. Minä olen sa-
nonut joskus vähän huumorilla, että on sillä Ilomantsin Naarvan mummolla se pissa-aine
kyllä valtavan väkevää. Kun on siellä Naarvan vaaralla asumassa omakotitalossa, normaa-
lit aamuaskareet suorittaa vessanpönttöön ja sen jälkeen sitten vetää narusta ja sitten se
aine imeytyskenttien kautta menee maaperään, niin olen ihan satavarma, että koskaan, iki-
nä maailmassa, kyseisestä tuotteesta ei mene yhtään milligrammaa, ei minkään lajin ainei-
ta, Itämereen, ei koskaan. Mutta katsokaapa, mitä tapahtuu esimerkiksi Pukinmäen jäteve-
denpuhdistamolla, joka keväinen näytelmä: kun kevät tulee ja täälläkin viemärijärjestel-
mät vuotavat kuin seula — se on kaikissa kunnissa ja kaikissa kaupungeissa normaalia —
niin Pukinmäen jätevedenpumppaamosta avataan luukku ja — olen pari kertaa siitä ke-
väällä kävellyt ohi, ja sattumoisin juuri sillä hetkellä nämä luukut avattiin, ja voin vakuut-
taa teille, hyvät ystävät, että kokemus ei ollut miellyttävä, ei hajuaistille eikä silmille, sitä
ihteään kellui Vantaanjoen pinnassa paljon, ja haju oli mieliin jäävä — siitä menee kaikki
tavarat suoraan Itämereen, ihan kaikki, satojatuhansia kuutioita sitä ihteään menee suoraan
Itämereen. Ja Naarvan mummon pissasta ei mene milligrammaakaan koskaan, ikinä maa-
ilmassa.

Suomen perustuslaissa on tämmöinen niin sanottu suhteellisuuspykälä, että se lainsää-
däntö ei voi olla suhteetonta eli säädetyn asian pitää olla oikeassa suhteessa siihen tavoi-
teltuun päämäärään nähden. Näinhän perustuslaissa sanotaan. Tässä jätevesiasiassa ei ole
suhteellisuudentajulla ollut viimeisen 20 vuoden aikana mitään tekemistä — järjettömyy-
den huippu, jota on yritetty pyöritellä, tavoitteena vain ja ainoastaan maaseudun ihmisten
elämän tekeminen niin kalliiksi, että sitten sieltä joutuu muuttamaan pois, ja lopputulos on
sitten se, että Suomi keskittyy tänne etelään. Tämä on yksi miljoonasta keinosta, ei ainoa
keino, yksi miljoonasta keinosta.

Ja, arvoisa herra puhemies, sanon vielä hyväksi lopuksi sen, että älköön koskaan toistu-
ko tämmöinen arvoton näytelmä enää Suomen lainsäädäntöhistoriassa. Tällä hetkellä on
vireillä ympäristöministeriössä sellainen uusi hulluus, jonka nimi on viheryhteys. Sitä ol-
laan ajamassa kivin ja kirvein maakuntakaavoihin. Kontiolahden kunnan alueella on par-
haillaan menossa Kontioniemen asemakaava, joka perustuu paikallisen maakuntaliiton
laatimaan maakuntakaavaan ja sitten tietenkin yleiskaavaan, jonka kunta on laatinut. Nyt
siellä viheryhteys ja rakennuskiellot kuulemma haittaavat sitten kaavan toteutumista, kaa-
va ei etene ja rakentaminen seisoo. Kun katsoo lentokoneesta Pohjois-Karjalan kohdalta,
niin Kontiolahden kunta saattaa mennä silmien ohi huomaamatta, kun kaikki on sitä samaa
vihreää merta. Tämän takia toivon, arvoisa herra puhemies, että näissä asioissa saavutet-
8



Pöytäkirjan asiakohta PTK 135/2016 vp
taisiin joskus se maalaisjärki tällä tavalla, millä nyt on tätä jätevesiasetusta hoidettu. Tämä
on niin järjetön homma, että älkää koskaan Suomen historiassa tällaista tehkö enää. Jäte-
vesiasetuksen murheellinen loppu on nyt meillä käsissä. Se on tässä minulla paperinipussa
lakiesityksenä ja ympäristövaliokunnan mietintönä. Tunnen suurta surua maaseudun ih-
misten puolesta, että tämmöinen pelleily on maaseudun ihmisille heitetty nenän eteen syyt-
tä suotta, ilman minkäännäköistä järkeä, ilman minkäännäköistä tavoitetta suojella Itämer-
ta. Tavoite oli vain maaseudun autioittaminen, onneksi siinä ei vielä onnistuttu, mutta mi-
käli ympäristöministeriötä vähänkään tunnen — viittaan tässä äsken  mainitsemaani vi-
heryhteyteen — niin näköjään uutta täkyä on koukussa, ja nyt riippuu sitten meistä politi-
koista, onko meillä tässä talossa järkeä asettaa virkamiehille jonkunasteinen tulppa, että
tämä järjettömyys loppuu tässä maassa, ettei koskaan enää niin käy kuin tässä ympäristö-
ministeriön maaseudun jätevesihankkeessa on käynyt. Tämä on varoittava esimerkki, ja
toivon mukaan se tulee jäämään viimeiseksi.

21.30 Satu Hassi vihr: Arvoisa puhemies! On mielenkiintoista, että edustaja Hoskonen
sitä alkuperäistä jätevesiasetusta noin kovin sanoin soimaa, kuvaa jopa, että sen tavoite oli-
si ollut autioittaa maaseutu asukkaista. Muistakaamme nyt kuitenkin, että sen vuonna 2004
säädetyn alkuperäisen asetuksenhan sääti Vanhasen hallitus. Että siihen nähden tämä kes-
kustalaisen edustaja Hoskosen arvostelu oli yllättävän kovaa. (Hannu Hoskonen: Minä
kerron kohta, miksi se on!)

Tässä keskustelussa on vuosien varrella kovin usein vedottu mökinmummoihin. Jos mö-
kinmummoilla tarkoitetaan erityisesti iäkkäitä ihmisiä, niin jo aikaisemmissa vaiheissahan
on tästä velvoitteesta kokonaan vapautettu ne ihmiset, jotka ovat täyttäneet 68 viimeistään
maaliskuussa 2011. Jos niillä mökinmummoilla tarkoitetaan ihmisiä, jotka asuvat tämmöi-
sissä perinteisissä mummonmökeissä, missä on ulkohuussi ja kantovesi, niin näitä kiinteis-
töjähän nämä jätevedenpuhdistusmääräykset eivät lainkaan koske. Eli tämä valitus mökin-
mummojen kurjasta kohtelusta on nyt kyllä hieman väärään osuvaa arvostelua.

Mitä tulee sitten siihen, ketkä hyötyvät jätevesien paremmasta puhdistuksesta, niin kyl-
lä siitä hyötyvät eniten näiden alueiden asukkaat itse. — Enpä taida 20 sekuntiin saada
mahtumaan, joten siirryn pönttöön. (Puhuja siirtyi puhujakorokkeelle)

Arvoisa puhemies! Kuten jo aikaisemmissa puheenvuoroissani totesin, monet ympäris-
tövaliokunnan kuulemat asiantuntijat, muun muassa kunnat ja Kuntaliitto, totesivat, että
erityisen ongelmallisiksi nyt tämän muutoksen jälkeen jäävät ne alueet, joissa on tiheää,
kylämäistä asutusta yli 100 metrin päässä rannasta. Valiokunnan mietinnössä todetaan, että
määrällisesti tällaista haja-asutusta on eniten Uudenmaan, Varsinais-Suomen ja Pohjan-
maan alueilla, missä vesien ekologisen tilan parantamisen tarve on suurin ja kuormituksen
päätyminen suoremmin vesistöön on todennäköisintä. Eli juuri sellaisilla alueilla, missä
asukkaat eniten itse selvimmin hyötyisivät siitä, että jätevedenpuhdistusnormit säilytettäi-
siin nykyisellään, hallitus poistaa vanhojen kiinteistöjen, suuren osan, osalta nämä normit,
siihen asti kunnes nämä kiinteistöt myydään tai sitten peruskorjataan niin perusteellisesti,
että se vaatii rakennusluvan ja voidaan rinnastaa uudisrakentamiseen. — Oikeastaan tässä
tuli nyt sanottua se, mitä halusin vielä sanoa.

21.34 Ari Torniainen kesk: Arvoisa puhemies! Kun tässä on käyty keskustelua, niin ha-
luan vielä täsmentää sen, että nykyisissä rakennuksissa, kun kiinteistö sijaitsee vesistöstä
kauempana kuin 100 metriä elikkä sen rakennuksen ulkoseinä, jätevesijärjestelmä tulee
9



Pöytäkirjan asiakohta PTK 135/2016 vp
saattaa perustason puhdistustasoa vastaavaksi, kun kiinteistössä tehdään rakennusluvan
vaativia uudisrakentamista vastaavia rakennustöitä. Jos siellä ei tehdä niitä uudisrakenta-
miseen verrattavia rakennustöitä, niin siellä ei tarvitse tehdä mitään. Sitten taas enintään
100 metrin etäisyydellä vesistöstä olevan kiinteistön talousjätevesien käsittelyjärjestelmä
tulee saattaa vastaamaan perustason puhdistustasoa vastaavaksi 31.10.2019 mennessä.

Kun täällä keskusteluissa on tullut esille, että kunnat eivät voisi vaikuttaa asioihin, niin
kyllä tosiasia on, että hallituksen esitys ei muuta uuden rakennuksen rakentamista koske-
via jätevesivaatimuksia. Jos kyse on uuden rakennuksen rakentamisesta, kiinteistön jäte-
vesijärjestelmän tulee täyttää perustason puhdistusvaatimus, ja jos kunta on antanut ympä-
ristönsuojelumääräyksiä, on puhdistusta, sitä tasoa, nostettava niiden edellyttämään anka-
rampaan tasoon. Tämä on tosiasia.

Sitten vielä haluan sanoa ihan sen, että koska tässä on kuitenkin niitä mahdollisesti tul-
kittavia asioita, niin tähän tiedottamiseen tulee kiinnittää erityistä huomiota, miten siellä
kunnissa sitten toimitaan. Kyllä kunnat voivat myöskin vaikuttaa siihen, kun poikkeuksia
annetaan ihmisille, niissä on paljon mahdollisuuksia kunnalla vaikuttaa. Mutta toivon, että
niissä sitä soveltamista myöskin noudatetaan, ja siinä saattaa olla pieniä (Puhemies koput-
taa) epäselvyyksiä.

21.36 Jani Mäkelä ps: Arvoisa puhemies! Niin, kuten totesin, esityshän ei ole täydelli-
nen, se on kompromissi, ja eräs osa sitä epätäydellisyyttä on juurikin tämä, että määräykset
koskevat uusia rakennuksia. Eli lähtökohtaisesti tässä kuitenkin korjataan ongelma, jota ei
edes ole varsinaisesti olemassa.

Tässä edustaja Hoskosen puheenvuorossa tuli esille mielenkiintoisia yksityiskohtia. Sa-
notaan, että tieto lisää tuskaa, ja kyllä se mielestäni on aika tuskallista kuunneltavaa, jos
tätä lakiesitystä alun perin perusteltiin Itämeren suojelulla. Tietysti on helppo ymmärtää
järjetöntä lakiesitystä, jos sen perustelun lähtökohta on jo sinällään ollut järjetön, silloin-
han se asettuu järkeviin uomiinsa. Onneksi en ollut tätä perustelua itse kuuntelemassa sil-
loin eduskunnassa. Kyllä se on niin, että kaikkien mökinmummojen jätevesijärjestelmiä
valtavasti enemmän Itämeren kannalta on merkitystä sillä, että Venäjä, erityisesti Pietari
alueena, kantaa vastuunsa omien jätevesiensä puhdistuksesta, kuten nyt ovat vuosia myö-
hemmin tehneetkin suomalaisten ja EU:n rahoilla.

Myöskin tämä Hoskosen huomio näistä muista ministeriön valmistelussa olevista vihre-
ysasioista kannattaa panna merkille. Tämä liiallinen vihreys on vain saatava ulos lainsää-
dännöstä.

21.37 Hanna Kosonen kesk: Arvoisa herra puhemies! Tämä laki on ollut 15 vuotta erilai-
sissa käymistiloissa, ja nyt sitten toivon mukaan tämä on näitä viimeisiä käsittelyjä niin että
tätä ei lähdetä enää tämän jälkeen muuttamaan. Vaiheet ovat olleet kyllä moninaiset ja rik-
kaat. Tässä on taustalla kuitenkin tärkeä asia: vesistönsuojelu. Meret ja järvet ovat meille
erittäin tärkeitä, ja niistä haluamme nauttia.

Joitakin kohtia ottaisin esille:
Ensimmäisenä nämä poikkeamistapaukset. Nämähän ovat aina harkinnanvaraisia ja

aina myös sitten tehty määräajaksi. Tässä todella tarvitaan sitten hyvää, selkeää, yksinker-
taista neuvontaa. Ja yleensäkin, jo tämän muutoksen takia, tarvitaan hyvää neuvontaa, päi-
vitystä ohjeille ja koulutuksia, ehdottomasti, jotta jokaisessa kunnassa sitten osataan toi-
mia tämän uuden lain vaatimalla tavalla.
10



Pöytäkirjan asiakohta PTK 135/2016 vp
Eräs kohta, johon vielä kiinnitän huomiota, on nämä laitteet, jotka todella ovat moni-
muotoisia ja myös monenlaisia, niissä on monenlaisia tasoja. Näiden toimivuuden varmis-
taminen on erittäin keskeistä, jotta se perustason puhdistusvaatimus sitten täyttyy, joka
tuossa laissakin vaaditaan. Tältä sitten vaaditaan kyllä tarkkailua, niin kuin me valiokun-
nan mietinnössäkin toteamme.

21.39 Hannu Hoskonen kesk: Arvoisa herra puhemies! Vielä muutama asia, jotta jää
pöytäkirjoihin se, mitä tästä asiasta olen ollut koko tämän hankkeen ajan mieltä.

Jo alusta asti, kun tämä ensimmäinen esitys tuli... Jan-Erik Enestam oli muistamani mu-
kaan silloin ympäristöministerinä, ja sitä edellinen ympäristöministeri, sosialidemokraat-
tien mandaatilla ollut ministeri, tätä jo valmisteli. Mutta on turha kiistellä siitä, kuka tämän
aloitti, on epäviisasta keskustella siitä asiasta. Olen koko poliittisen historiani ajan ajatel-
lut, että tämä hanke on järjetön. Olen sitä mieltä ollut koko ajan ja olen sen tuonut julki —
se löytyy muun muassa vuoden 2004 keskustan puoluevaltuuskunnan kokouspöytäkirjas-
ta, johon annoin lausuman, että tässä hommassa ei ole mitään järkeä — ja olen edelleen sa-
maa mieltä.

Mitä tulee sen ilomantsilaisen mökinmummon talon varustuksiin, niin kyllä sivistys on
levittynyt niin pitkälle, että siellä niissäkin mökeissä on vesijohdot ja viemärit, aivan kuten
sivistysvaltiossa kuunaan on tapana olla, ja niissä mökeissä muuten on tänä päivänä jo va-
lokuitukin, jotta siellä voidaan 100 megan laajakaistayhteydellä katsoa televisiota ja hoi-
taa nettipankit sun muut. Tällä hetkellähän tässä talossa on televisioyhteydet täysin poikki
— että jos siitä sivistyksestä keskustellaan, niin siitä voidaan sitten keskustella. Mutta
nämä kaikki sivistyksen antamat mahdollisuudet ja tekniikan antamat mahdollisuudet ovat
kotikunnassani täysin käytössä. 100 megan laajakaista toimii, vesivessoja on käytetty pit-
kään ja puusaunaa lämmitetään — en tiedä, onko se ympäristörikos, mutta näin vain teh-
dään.

Joka tapauksessa tiedän, että pitkän kokemukseni aikana yhtään ilomantsilaista kaivoa
tai itärajan ihmisten kaivoa ei ole jätevesijärjestelmien takia koskaan pilattu, ei ole tarvin-
nut uutta kaivoa yhteenkään taloon kaivaa sen takia. Elikkä tämä koko jätevesiasetus on
täyttä hömppää, täyttä turhuutta, sen takia että valtiovalta lähtee yhtä kansanryhmää vas-
taan tällä keinoin toimimaan. Se on minun mielestäni suhteetonta, se on järjetöntä, ja sillä
on joku muu päämäärä kuin ympäristönsuojelu.

Ympäristönsuojelua kannatan, mutta siinäkin asiassa pitää olla järki kädessä, ettei hul-
luuksia tehdä. Minkä takia satojatuhansia kuutioita sitä ihteään päästetään suoraan Itäme-
reen? Edustaja Hassi, en ole nähnyt teidän missään puheenvuoroissanne vastustavan näitä
kevättulvien aiheuttamia ongelmia, kun tässäkin kaupungissa lähes miljoonan ihmisen jä-
tevedet menevät hetken aikaa suoraan Itämereen: kun eivät kerta kaikkiaan portit enää riitä
eivätkä järjestelmät ota vastaan mitään, niin silloin avataan portit, jotta vältytään vielä
isommilta vahingoilta. En tiedä, kenen vika se on, mutta jos te aiotte vähän priorisoida noi-
ta toimianne, niin kannattaa ehkä kohde valita vähän huolellisemmin. Sadattuhannet kuu-
tiot sitä itseään on Naarvan mökinmummon pieneen pissaan verrattuna pikkuisen eri luo-
kan asia, ja toivoisin, että tässä asiassa löytyisi järki. Sama koskee näitä maakuntakaavoja
ja niihin tulevia viheryhteyksiä. Meidän kotimaakunnassa ei kerta kaikkiaan ole enää sem-
moisia uhkia, jotka tätä luontoa uhkaisivat. Ei ole tämä lakikaan, hallituksen esitys numero
128, mikään uhka näille ihmisille. Ainut uhka on se näköalattomuus ja se järjettömyys,
mikä tässä maassa vallitsee, kun kaikki pitää saada tänne Etelä-Suomeen asumaan, siinä on
11



Pöytäkirjan asiakohta PTK 135/2016 vp
se tämän suomalaisen yhteiskunnan suuri ongelma. Se ei ole tämä jätevesiasetus tai siitä
tehty laki.

Arvoisa herra puhemies! Hyväksi lopuksi vielä sanon sen, että tämän hankkeen tiimoil-
ta edelleen eri Euroopan unionin rahoittamien hankkeiden kautta tänäkin päivänä maaseu-
dulla kiertää kaiken maailman hankekoordinaattoreita, nuoria miehiä ja naisia, joilla on
ympäristöministeriön hanke takanaan, ja he pelottelevat ihmisiä, että jos ette tee sitä ettekä
tee tätä, niin joudutte sitten kadotukseen tai johonkin muuhun kirkonkiroukseen tai valtio
antaa teille isot sakot. Nimittäin satuin pari kesää sitten, eräässä ilomantsilaisessa talossa
ystävääni tervehtimässä kun kävin, tilanteeseen, jossa tällainen jätevesineuvoja tuli pelot-
telemaan talon väkeä, että kun teillä on tämmöinen järjestelmä ja täällä ei mikään toimi.
Isäntä kertoi tälle nuorelle naiselle, miten asiat oikeasti ovat, ja sanoi, että olet aina tähän
taloon tervetullut käymään, kahvit keitetään ja piirakat laitetaan pöytään, mutta jos tuom-
moisia puhut, niin pyydämme välittömästi poistumaan.

Elikkä tällä asialla on ihmisiä peloteltu, rahasteltu, uhkailtu ja tehty kaikki mahdolliset
koiruudet, jotka rikoslaissa tunnetaan jollakin muulla nimikkeellä kuin kohteliaana käy-
töksenä. Vieläkö me tätä ilveilyä haluamme jatkaa? Toivon omalta osaltani hartaasti, että
tämä ilveily loppuu tähän ja lopetetaan myös se maaseudun ihmisten jahtaaminen, koska
jos joku siellä haluaa elää ja viljellä maata tai elää metsätaloudella tai jollakin muulla elin-
keinolla, niin annetaan hänelle siihen aito mahdollisuus. Se on samanlainen Suomen kan-
salainen ja hyödyllinen kansalainen tässä maassa, kuten täällä kaupungissa asuvat ovat
hyödyllisiä suomalaisia, arvostan heitä suuresti. Mutta kysymys ei ole ihmisten arvostami-
sesta, kysymys on siitä, että kohtelemme koko maata tasa-arvoisesti, ja sitä haluan perään-
kuuluttaa tältäkin istunnolta. Olen sen aatteen vankkumaton kannattaja tänä päivänä ja vie-
lä ensi vuonnakin.

21.44 Pauli Kiuru kok: Arvoisa puhemies! Meillä on vahva usko lainsäädäntöön, mutta
myös terveen arkijärjen käyttö on sallittu. Tällaista omavastuuta, ihmisten omavastuuta lä-
hiympäristöstään, ei voi liikaa korostaa.

Tampereella Kaukajärven ympäristössä tehdään yhdistysmuotoisesti työtä lähijärven
hyväksi, ja aina se ei välttämättä onnistu. Siellä järjestetään vuosittain järven hyväksi Kau-
kajärven yliuinti, jonka varat käytetään siis järven puhdistustyön hyväksi. Muistan, kun
vuonna 2014 pari päivää tuon tapahtuman jälkeen ainakin sata ihmistä sairastui vakavasti
vatsasairauteen. Syy ei tainnut ikinä selvitä, mutta sen verran tiedetään, että ihmisestä ne
bakteerit ja jätökset ilmeisesti olivat peräisin, mitkä taudit aiheuttivat. Sellainen vastuu on
meillä kaikilla. Valitettavasti joudun lähes viikoittain katsomaan uimarantaa, jossa käyte-
tään kotieläimiä, koiria, viihdyttämässä ja tekemässä sitten tarpeitaan siellä, ja siihen liit-
tyy merkittävä terveysriski. Ei sitä lainsäädännöllä voi eikä kaikkea pidä lähteä ohjeista-
maan. Ihmisellä täytyy olla myös normaalia vastuuta lähiympäristöstään.

Itämerestä on puhuttu paljon. Se on yksi saastuneimmista ellei peräti saastunein maail-
man meristä valitettavasti, mutta siellä on paljon hyvääkin tapahtunut. Esimerkiksi Suo-
menlahden itäosa ja Pietarin jätevedet ovat paljon paremmalla mallilla kuin joitakin vuosia
sitten. Ymmärtääkseni noin 90 prosenttia Pietarin jätevesistä nykyään puhdistetaan. Tosin
on tietysti totta, että se 10 prosenttiakin vastaa melkoisen väkimäärän päästöjä. Kaliningra-
din alue on sitten toinen haaste Itämerellä, joka pitäisi saada ratkaistua.
12



Pöytäkirjan asiakohta PTK 135/2016 vp
21.46 Satu Hassi vihr: Arvoisa puhemies! Ympäristövaliokunnan jäsenten puheenvuorot
tässä keskustelussa ovat olleet hyvin asiallisia myös hallituspuolueiden taholta, kiitos siitä
edustajille Kiuru, Torniainen ja Kosonen.

Haluaisin nyt kommentoida lähinnä tätä edustaja Mäkelän väitettä siitä, että tässä korja-
taan ongelmaa, jota ei ole olemassa. Kuitenkin, kuten jo aikaisemmin totesin ja kuten myös
ympäristövaliokunnan mietinnössä todetaan, haja-asutus ainakin vielä kaksi vuotta sitten
aiheutti 13 prosenttia meidän vesistöjemme fosforikuormituksesta, siis siitä rehevöittäväs-
tä kuormituksesta, joka ruokkii sinilevää ja limoittumista, ja oli maatalouden jälkeen sel-
västi seuraavaksi suurin kuormituslähde. Kysymys ei ole olemattomasta ongelmasta, ky-
symys ei ole pelkästään Itämeren suojelusta, tosin siitäkin. Ensisijaisesti on kysymys ih-
misten lähivesien suojelusta. Ja toistan vielä sen, mitä äsken totesin, että määrällisesti haja-
asutusta on eniten Uudenmaan, Varsinais-Suomen ja Pohjanmaan alueilla, ja näillä alueil-
la vesien, niiden omien lähivesien, ekologisen tilan parantamisen tarve on suurin ja kuor-
mituksen päätyminen suoremmin vesistöön todennäköisintä. Nämä ovat kaikki myöskin
rannikkoalueita, eli ne ovat paitsi näiden asukkaiden omien lähivesien kunnon myöskin
Itämeren kunnon kannalta tärkeitä alueita.

Aivan kuten edustaja Kiuru totesi, Itämeri on edelleen yksi maailman saastuneimpia me-
rialueita. Pietarin kaupungilla on suuri rooli, mutta Kotkan saariston kesämökkiläisenä,
mieheni perheen kesämökin kautta, olen voinut viimeisten 15 vuoden aikana todeta, että
Pietarin jätevesien puhdistuksen parantaminen näkyy siellä jo veden kirkastumisena (Pu-
hemies koputtaa) ja muun muassa näkösyvyyden kasvuna.

21.48 Jani Mäkelä ps: Arvoisa puhemies! Vielä kommenttina tähän ongelman olemassa-
oloon ja sen suuruuteen. Haja-asutusalueet ja maaseutu ovat tyhjentyneet vuosikymmeniä,
vuosisadan alusta varmaankin, mutta erityisesti 70-luvun jälkeen kaupungistuminen on
aina vain kasvanut ja väestö maaseudulla vähentynyt. Oliko tämä ongelma olemassa esi-
merkiksi 50-luvulla, 60-luvulla, kun ihmisiä asui maaseudulla huomattavasti enemmän?
En pysty uskomaan, että ulostaminen olisi absoluuttisesti lisääntynyt niistä vuosikymme-
nistä tähän vuosikymmeneen mennessä per henkilö. Eli kyllä tässä on nyt 2000-luvulla
keksitty ihan uusi ongelma, jota aikaisemmin ei ollut keksittykään, ja sitä on lähdetty paik-
kaamaan.

21.49 Satu Hassi vihr: Arvoisa puhemies! Minä olen asunut maaseudulla 50-luvulla sekä
ympäri vuoden yhden vuoden ajan lapsuudessani että lapsuuteni kaikki kesät, ja silloin kyl-
lä pääsääntö oli ulkohuussit, ja sellaisia kiinteistöjähän, joissa edelleen on ulkohuussit ja
kantovesi, mikä silloin oli aika yleinen käytäntö maalla myöskin vakituisissa asunnoissa,
nämä määräykset eivät edelleenkään lainkaan koske, kuten ympäristövaliokunnan mietin-
nössä erikseen mainitaan.

21.50 Ari Torniainen kesk: Arvoisa herra puhemies! Kun tämä keskustelu kääntyi sii-
hen, onko haja-asutusalueilla ongelma, niin ongelma on siinä, miten nykyistä jätevesiase-
tusta tulkitaan eri puolilla Suomea, ja siinä tulkinnassa on erilaisuuksia hyvinkin paljon.
Tämä hallituksen lakiesitys lähtee siitä, että nyt selkiytetään, milloin on tehtävä jotakin,
miten on tehtävä jotakin, ja se raja on nyt asetettu siihen 100 metriin, siitä rakennuksen ul-
koseinästä sinne vesistöön. Kun ollaan lähempänä sitä vesistöä, kerrotaan, mitä tehdään, ja
kun ollaan kauempana kuin 100 metriä siitä vesistöstä, niin ainoastaan silloin tehdään, kun
13



Pöytäkirjan asiakohta PTK 135/2016 vp
rakennukseen tehdään uudisrakentamiseen liittyviä tai verrattavia rakennustöitä. Nyt asiaa
selkiytetään nimenomaan ja myöskin samalla kohtuullistetaan sitä, mitä on tehtävä. Kun
sitten taas on näitä poikkeamia, niin niissä on sitä tulkintaa. Mutta kyllä suurin ongelma on
se, että ihmiset eivät ole tienneet, milloin heidän tulee tehdä jotakin ja milloin taas ei tule
tehdä. Ja kyllä tosiasia on, että kun tämä asetus aikanaan astui voimaan ja sitä korjattiin,
niin — kuten edustaja Hoskonen omassa puheenvuorossaan on jo useasti tuonut esille —
siellä kauppiaat kiersivät ja kertoivat taivaat ja mannut, miten ne puhdistuslaitteet toimi-
vat, ja ihmiset rupesivat korjaamaan, kun ei olisi välttämättä tarvinnut tehdä mitään kor-
jauksia. Nyt tätä asiaa selkiytetään, milloin tarvitsee tehdä ja miten tarvitsee tehdä.

21.52 Hanna Kosonen kesk: Arvoisa herra puhemies! Juuri näin, kuten edustaja Torniai-
nen tuossa mainitsi, tässä prosessissa on ollut myös ikäviä vaiheita, nimenomaan markki-
navoimien toimesta, eli ihmisiä on johdettu harhaan, ja ihmiset ovat joutuneet maksamaan
tolkuttomia summia joistakin laitteista, jotka eivät edes toimi, ja tämä on todella valitetta-
vaa ja tietenkin tuonut oman sävynsä tähän vyyhteen.

Mutta jos mennään vielä miettimään tätä Itämeren suojelua, niin tärkeä asia on tämän-
kin asetuksen lisäksi se, että myös risteilijöiden käymäläjätteet tullaan lähivuosina purka-
maan vain satamien purkuasemille. Miettikää: seitsemän päivän aikana, kun risteilijät kul-
kevat Itämerellä niinkin pitkän ajan, 3 000 ihmisen käymäläjätteet saatetaan sitten heittää
suoraan tuonne Itämereen, ja kun näitä risteilijöitä kulkee tuolla Itämerellä useita kesäisin,
niin se on aivan järjetöntä toimintaa. Onneksi tähän ovat Itämeren ympäristön maat sitou-
tuneet nytten ja muutaman vuoden kuluttua tämä kielto asettuu voimaan, niin että saamme
tämänkin asian vihdoin järjestykseen.

Yleiskeskustelu päättyi ja asian käsittely keskeytettiin.
14


