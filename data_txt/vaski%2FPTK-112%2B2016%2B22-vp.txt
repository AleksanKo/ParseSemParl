















































DEM63FB.tmpSave.xml


Pöytäkirjan asiakohta PTK 112/2016 vp
Pöytäkirjan asiakohta 

PTK 112/2016 vp

Täysistunto

Torstai 10.11.2016 klo 16.00—21.26

22. Lakialoite laiksi eläinsuojelulain 20 §:n muuttamisesta
Lakialoite LA 49/2016 vp Satu Hassi vihr ym.

Lähetekeskustelu

Puhemies Maria Lohela: Lähetekeskustelua varten esitellään päiväjärjestyksen 22. asia.
Puhemiesneuvosto ehdottaa, että asia lähetetään maa- ja metsätalousvaliokuntaan.

Keskustelu

21.07 Satu Hassi vihr (esittelypuheenvuoro): Arvoisa puhemies! Tämän lakialoitteen
varsinainen pihvi sisältyy pykälämuutokseen, eläinsuojelulain 20 §:ään ja siinä kohtaan,
joka tulisi kuulumaan näin: "Jos jollekin eläinlajille ei voida käytettävissä olevan tietämyk-
sen mukaan järjestää eläinsuojelullisesti hyväksyttäviä olosuhteita eläintarhassa tai pysy-
vässä eläinnäyttelyssä tai jos jonkin eläinlajin pitämistä eläintarhassa tai pysyvässä eläin-
näyttelyssä ei voida käytettävissä olevan tietämyksen mukaan pitää eläinsuojelullisesti hy-
väksyttävänä, maa- ja metsätalousministeriön asetuksella voidaan kieltää eläinlajin pitämi-
nen eläintarhassa tai pysyvässä eläinnäyttelyssä."

Taustalla on kaksi asiaa: ensinnäkin se, että Suomen ainoa delfinaario on tänä vuonna
lopettanut toimintansa, kun Särkänniemen delfinaario Tampereella siirsi delfiinit Kreik-
kaan, joka siirto sinänsä herätti paljon kritiikkiä eläinsuojelijoiden keskuudessa, ja toisaal-
ta sitten se, että jo pitempään tieteellinen tutkimus on osoittanut sen, että delfiinien pitä-
mistä vangittuina ei voida pitää eläinsuojelullisesti hyväksyttävänä. Delfiinille lajityypil-
listä käytöstä on aktiivinen liikkuminen laajalla alueella, sosiaalisuus, metsästäminen ja
ympäristön tutkiminen eräänlaisen kaikuluotauksen avulla. Delfiinithän liikkuvat luonnos-
sa hyvinkin pitkiä matkoja. Luonnollisia elämäntapojaan delfiini ei voi toteuttaa delfinaa-
rioiden ja eläintarhojen altaissa. Tällaiset luonnottomat olot aiheuttavat delfiineille stressiä
ja lisäävät aggressiivista käytöstä. Lisäksi ne ryhmät, joita on eläintarhoissa ja delfinaa-
rioissa, ovat ihmisen valitsemia, ne eivät ole delfiinien itse muodostamia ryhmiä.

Tämä tieto on sinänsä ollut pitkään, että eläinsuojelullisesti nykytiedon valossa ei ole
hyväksyttävää pitää delfiineitä vangittuna, ja kun Suomen ainoa delfinaario on juuri lopet-
tanut, niin nyt olisi hyvä tilaisuus muuttaa Suomen lainsäädäntöä siten, että laki antaisi val-
tuutuksen maa- ja metsätalousministeriön asetuksella kieltää tämä toiminta, koska taval-
laan ikään kuin luonnollista lobbaria sille, että joku vastustaisi tätä muutosta juuri nyt, ei
ole juuri siksi, että delfinaariota ei enää ole.

Sen lisäksi tietysti on muitakin merinisäkkäitä, joiden pito eläintarhoissa ja sirkusesityk-
sissä ei nykytiedon valossa ole eläinsuojelullisesti hyväksyttävää. Näitä muita merinisäk-
käitä tietääkseni edelleen Suomessa jossain on, mutta kuitenkin katsoisin, että nyt olisi oi-
kea hetki tehdä tämä lakimuutos, josta sinänsä eduskunnassa on keskusteltu jo 20 vuotta
 Tarkistettu
4.1



Pöytäkirjan asiakohta PTK 112/2016 vp
sitten. Silloin kun olin itse ihan uusi kansanedustaja 90-luvun alussa, vihreä ryhmä nosti tä-
män asian esille, mutta silloin se ei johtanut mihinkään juuri siksi, että silloinen hallitus ei
halunnut astua Tampereen delfinaarion varpaille.

21.11 Ritva Elomaa ps: Arvoisa puhemies! Ensin minä kiitän edustajia Hassi ja Kärnä,
että olette tehneet lakialoitteen, joka koskee eläimiä, sillä täällä salissa todella harvoin pu-
hutaan eläinten hyvinvoinnista tai eläinten asioista yleensä. Harmi, että nyt on niin myö-
häinen ajankohta, että salissa ei enää monta ihmistä ole, mutta hyvä, että kuitenkin puhu-
taan.

Suomessahan on 650 000 lemmikkieläinkoiraa, metsästyskoiraa, kissoja valtava määrä
ja muita eläimiä ihmisillä. Sitten on tuotantoeläimet ja sitten on villieläimet, ja eläinten hy-
vinvointi kiinnostaa tänä päivänä.

Kuten lakiesityksessä esitetään, kaikkien eläinlajien pitämistä eläintarhoissa ei voida pi-
tää eläinsuojelullisesti hyväksyttävänä. Delfiinien kohdalla asiasta käytiin kiivasta keskus-
telua hiljattain, jokainen muistaa varmaan sen. Eläinsuojelulakia uudistetaan. Vanha on jo
yli 20 vuotta vanha. Suomen lainsäädäntö pitää päivittää myös tämän lakiuudistuksen
myötä. Eläinten yleistä hyvinvointia ja sen edistämistä kannattaa yli 90 prosenttia kansa-
laisistamme. Luku on paljon suurempi kuin joitakin vuosia sitten. 

Tällä lakiesityksellä maa- ja metsätalousministeriön asetuksella voidaan kieltää eläinla-
jien pitäminen eläintarhassa tai pysyvässä eläinnäyttelyssä, jos eläinsuojelullisesti hyväk-
syttäviä olosuhteita ei voida järjestää. Kannatan siis edustaja Hassin tekemää lakialoitetta. 

On tärkeää, että eläinsuojelulain kokonaisuudistus, joka nyt on juuri käsitteillä ja toivot-
tavasti ensi vuoden loppuun mennessä on uudistettu, onnistuisi kaikkien eläinten kohdalla,
että siitä tulisi paljon parempi laki eläinten suhteen kuin edellisestä. Eläin ei ole esine.
Eläin tuntee, eläin ymmärtää. Sillä on itseisarvo. Myös täytyy ajatella sitä, että me emme
voi ummistaa silmiämme siltä tosiasialta, mitä tapahtuu myös Suomen rajojen ulkopuolel-
la, muun muassa tämä trofeemetsästys Afrikassa, jolloin esimerkiksi leijonia, tiikereitä
asetetaan karsinaan ja niitä myös jalostetaan vaikka määrätyn väriseksi ja sitten saa ostaa
kortin ja sillä mennä metsästämään tämä eläin, joka on ahdistettu jo valmiiksi nurkkaan.
Myös sieltä laitumelta pääsee villieläimiksi, ja näin ollen se alkuperäinen laji voi kärsiä hy-
vin paljon. On myös Koreassa, Kiinassa, monessa muussa maassa tänä päivänä koirien jär-
kyttävää kidutusta, muun muassa koiria voidaan heittää kuumaan veteen, kissojakin, tai
elävänä alkaa vetää turkkia pois päältä, lyödä sen takia, jotta se liha, joka koirasta tai kis-
sasta tulee, olisi potenssia nostavaa — elikkä uskomuksiin perustuvaa lihansyöntiä kidut-
tamalla eläintä. Sitten on pentutehtailu. Sitä on Suomessakin, hyvin paljon Romaniassa, Ir-
lannissa, Itäblokin maissa, Virossa. Siihen on puututtava. 

Sen takia eläinten hyvinvointi on todella tärkeää, että ihminen usein määrittelee sen,
kuinka eläin voi. Ihmisellä on suuri vastuu, ja se on moraalinen vastuu. — Kiitos!

21.16 Mikko Kärnä kesk: Arvoisa rouva puhemies! On aivan selvää, että kaikki eläimet
eivät sovellu eläintarhaan, ja itselleni tämä ajatus pälkähti päähän viimeistään silloin, kun
vierailin Moskovan suuressa sirkuksessa, jossa näin moottoripyörällä ajavan ja samalla tu-
pakkaa polttavan karhun. On hyvä, että tällaista toimintaa Suomessa ei ole, ja aivan kuten
edustaja Elomaa puheessaan totesi, meidän on kuitenkin kiinnitettävä huomiota siihen,
mitä maamme rajojen ulkopuolella tapahtuu.
2



Pöytäkirjan asiakohta PTK 112/2016 vp
Tämä vihreiden eduskuntaryhmän ja edustaja Hassin tekemä lakialoite on varsin kanna-
tettava, ja sen jälkeen saamme keskusteluun itse tekemäni aloitteen, jossa halusin täyden-
tää tätä sinällään hyvää ja perusteltua vihreiden aloitetta. Omassa aloitteessani näiden äs-
ken todettujen asioiden lisäksi todetaan, että lainsäätäjän tulisi tämän lisäksi varmistaa, että
lainsäädännön muutosten myötä eläintarhoista ja sirkuksista mahdollisesti poistettavat,
luonnossa selviytymään kykenemättömät eläimet lopetetaan asianmukaisesti eikä niitä esi-
merkiksi siirretä kolmanteen maahan vastaaviin tai huonompiin tarhaolosuhteisiin. Tämä
on juuri se, mitä tapahtui Särkänniemen tapauksessa: yritys teki päätöksen lopettaa delfii-
nien pitäminen eettisistä syistä, mutta ongelma ratkaistiin sillä, että nämä luonnossa selviy-
tymään kykenemättömät eläimet, joita ei voida luontoon vapauttaa, siirrettiin vastaaviin
tarhaolosuhteisiin muualle. En itse voi kannattaa sellaista politiikkaa, jossa lähdetään siitä,
että poissa silmistä on poissa mielestä, en missään tapauksessa. On tietysti hyvä, että tällä
vihreiden aloitteella tähdätään täsmällisesti siihen, että merinisäkkäiden pito kielletään, ja
nyt varmastikin asia voidaan toteuttaa, kun Särkänniemessä delfiineitä ei enää ole, ja var-
mistetaanhan tällä tietysti se, että uusia tarhoja ei synny eikä vaikkapa joku miljardööri
Suomeen sitten merinisäkkäitä omaksi ilokseen tuota.

Mutta koska tämä aloite ei ota kantaa siihen, mitä näille kielletyille eläimille tämän jäl-
keen tehdään, haluan tässä esittää kyllä edustaja Hassille kysymyksen: Mikä teidän näkö-
kantanne on? Oletteko valmiita ratkaisemaan tämän ongelman sillä, että te hyväksytte sen,
että näitä eläimiä esimerkiksi siirrellään sitten muualle, ulkomaille vastaaviin olosuhtei-
siin, eikä niitä sitten käsitellä asianmukaisesti kotimaassa?

21.19 Satu Hassi vihr: Arvoisa puhemies! Tämän lakialoitteen osalta olemme harkinneet
asian siten, että kun tarkentavat asiat jäisivät maa- ja metsätalousministeriön asetuksella
määrättäväksi, niin myöskin sitten tämä asia, johon edustaja Kärnä on nyt omalla muuten
lähes samalla aloitteellaan ottanut kantaa, jäisi myöskin sitten valmisteltavaksi maa- ja
metsätalousministeriön asetuksen valmistelun yhteydessä, jotta se tulisi kunnolla asiantun-
tevasti valmistelluksi.

Itse en sinänsä ole Tampereella Tampereen kaupunginvaltuutettuna ollut kannattamas-
sa delfiinien siirtoa Tampereelta toiseen eläintarhaan, toiseen delfinaarioon. Ja valitetta-
vasti minun on edustaja Kärnän käsitystä oikaistava siinä suhteessa, että Tampereen Sär-
känniemen delfinaarion lopettaminen ei ensisijaisesti johtunut eettisistä syistä, vaan se joh-
tui siitä, että delfinaario oli muuttunut kannattamattomaksi, mikä sinänsä johtui siitä, että
suuren yleisön keskuudessa delfinaario oli muuttunut vähemmän hyväksyttäväksi. Sen ta-
kia siellä kävi vähemmän ihmisiä ja se oli muuttunut kannattamattomaksi. Jos Särkännie-
mi Oy:n johto olisi toiminut eettisesti, se olisi mielestäni jo vuosia aikaisemmin ryhtynyt
valmistautumaan siihen tilanteeseen, jolloin delfinaario on suljettava — koska se oli selvä
asia, että se jonain päivänä tulee eteen — ja ryhtynyt muiden eurooppalaisten delfinaarioi-
den kanssa rakentamaan sellaista ikään kuin siirtymäpaikkaa delfiineille, jossa ne voidaan
totuttaa sitten takaisin meriveteen ja luonnon olosuhteisiin ja päästää sitten vapauteen.

Sinänsä kaikesta siitä, minkä edustaja Elovaara, anteeksi (Ritva Elomaa: Elomaa!) —
Elomaa, (Ritva Elomaa: Ei se mitään!) meillä on ympäristövaliokunnassa kolleganne edus-
taja Elovaara, niin siksi sotkin — Elomaa toi esille, olen samaa mieltä ja haluaisin lisätä
vain sen, että todella sen jälkeen, kun nykyinen eläinsuojelulaki on tehty, niin tieto (Puhe-
mies koputtaa) esimerkiksi eläinten persoonallisuuksista, sosiaalisista suhteista ja tunteis-
ta on lisääntynyt valtavasti.
3



Pöytäkirjan asiakohta PTK 112/2016 vp
21.21 Teuvo Hakkarainen ps: Arvoisa puhemies! Tämä lakialoite on kyllä erittäin kan-
natettava. Itse olen kyllä eläinsuojelun puolella. Mutta tuo Kärnän tekemä lisäaloite, tai
mikä se nyt onkaan, on erittäin kannatettava. Kyllä kun sitä eläintä lähdetään liikuttele-
maan, varsinkin kun tuonne Kreikkaan asti täältä, niin sehän on kiduttamista. Kyllä se pi-
tää pystyä silloin lopettamaan. Minulla esimerkiksi henkilökohtaisesti on koira suurin piir-
tein aina ollut, ja se tilanne, kun sen joutuu lopettamaan, ei ole mikään mukava, mutta kui-
tenkin se on sille eläimelle paras. Eihän tuommoinen rahtaaminen ole mistään kotoisin.
Että kyllä edustaja Kärnä on tehnyt hyvää työtä tuossa lakialoitteessa.

21.22 Mikko Kärnä kesk: Arvoisa rouva puhemies! Kiitän edustaja Hakkaraista tuesta
tälle aloitteelle, josta seuraavaksi sitten keskustelemme, ja kiitän myös edustaja Hassia hä-
nen vastauksestaan. On varmastikin niin, että asia voidaan hoitaa myös sillä tavalla, että
maa- ja metsätalousministeriössä tämä pohditaan sen asetuksen kautta. Mutta tästäkin huo-
limatta haluaisin itse lähteä siitä, että lainsäätäjä kantaa sen vastuun säätämästään laista ja
myös määrittelee tällaisen selkeän perusfundamentin, että mikäli näitä kiellettyjä eläimiä
ei voida syystä tai toisesta vapauttaa luontoon, luonnonmukaiseen ympäristöönsä, ne on
tässä tapauksessa lopetettava. Minä näen, että se on vastuun kantamista ja vastuullista po-
litiikkaa ja näin tulisi pyrkiä toimimaan.

21.23 Pertti Hakanen kesk: Arvoisa rouva puhemies! Tässä on otettu nyt muitakin asioi-
ta vähän esille, eläinsuojelulain uudistamista, ja edustaja Elomaa otti kokonaisvaltaisesti
tämän asian esille. Tämä on juuri näin, ja tämä tulee meille varmaan ensi vuoden aikana, ja
käydään laajamittainen keskustelu ja kuullaan asiantuntijoita. Minä haluan tässä kohtaa jo
tuoda esille sen, että meillä on äärimmäisen korkea eettinen taso hyötyeläimien pidossa ja
suurimmaksi osaksi myöskin lemmikkieläimien pidossa.

Kun tässä puhutaan Tampereen delfiineistä, niin kyllä edustaja Hassi otti esille sen, ettei
tämä ollut eettinen ongelma. Tämä oli kannattamattomuuden myötä tullut ratkaisu. Ehkä
tässä oli myös sitä, että kyseiset päättäjät eivät olleet valmiita, uskaltaneet tehdä päätöstä
siitä, mihin suuntaan tätä asiaa viedään. Tämä asia velloi, velloi pitkään, ja tuli tällainen ti-
lanne, että sitten kuitenkin pois silmistä, jotta päästiin asiassa eteenpäin.

Kun tässä lakiesityksessä nyt esitetään, että se koskee muitakin eläinlajeja ja tulee olla
pysyvästi myöskin tämä hyväksyttävä olosuhde, niin kyllähän tässä tulee esille myös se,
että meidän pitää ottaa mukaan kaikella tavalla kaikki tarhatut eläimet, jotka ovat näytte-
lyissä, ja olla valmiita ratkaisemaan samalla tavalla, samansuuntaisesti tämä asia.

21.24 Satu Hassi vihr: Arvoisa puhemies! Haluaisin nyt vielä edustaja Hakasen puheen-
vuoron jälkeen tarkentaa, että se on sinänsä tiedetty epäeettiseksi jo kauan, että delfiineitä
pidetään delfinaarioissa, mutta valitettavasti ne motiivit, jotka saivat Särkänniemi Oy:n
lakkauttamaan delfinaarion, eivät liittyneet etiikkaan vaan siihen, että delfinaario oli muut-
tunut kannattamattomaksi. Toki tamperelaisena, Tampereen asukkaana ja tamperelaisena
kaupunginvaltuutettuna, olisin ollut hyvin mielissäni, jos ne Särkänniemen päätöksen mo-
tiivit olisivat olleet eettiset, mutta silloin mielestäni Särkänniemi Oy olisi jo monta vuotta
aikaisemmin lähtenyt todella valmistautumaan siihen, että ne delfiinit voidaan tämmöisen
siirtymä- ja totutteluvaiheen jälkeen sitten oikeasti vapauttaa mereen eikä sitten vaan siir-
tää toiseen vankilaan.
4



Pöytäkirjan asiakohta PTK 112/2016 vp
Keskustelu päättyi.

Asia lähetettiin maa- ja metsätalousvaliokuntaan.
5


