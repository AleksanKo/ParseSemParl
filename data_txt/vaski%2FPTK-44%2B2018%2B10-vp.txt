















































DEME2C8.tmp.xml


Pöytäkirjan asiakohta PTK 44/2018 vp
Pöytäkirjan asiakohta 

PTK 44/2018 vp

Täysistunto

Keskiviikko 2.5.2018 klo 13.59—18.58

10. Valtiontalouden tarkastusviraston kertomus puoluerahoituksen valvonnasta vuodelta 
2017
Valtiontalouden tarkastusviraston kertomus vaalirahoituksen valvonnasta vuoden 2017 
kuntavaaleissa

Kertomus K 1/2018 vp
Kertomus K 19/2017 vp
Valiokunnan mietintö TrVM 1/2018 vp

Ainoa käsittely

Puhemies Paula Risikko: Ainoaan käsittelyyn esitellään päiväjärjestyksen 10. asia. Kä-
sittelyn pohjana on tarkastusvaliokunnan mietintö TrVM 1/2018 vp.

Keskustelu

17.17 Eero Heinäluoma sd (esittelypuheenvuoro):  Arvoisa puhemies! Valiokunta on kä-
sitellyt kaksi tarkastusviraston kertomusta, ensinnäkin vaalirahoituksen valvonnasta vuo-
den 2017 kuntavaaleissa ja sitten myös puoluerahoituksen valvonnasta vuodelta 2017.
Nämä tarkastusviraston tehtävät ja kertomukset perustuvat siihen lainsäädäntöön, joka
2007 eduskuntakaudella säädettiin. Silloin tehdyn uudistuksen punaisena lankanahan oli
läpinäkyvyyden lisääminen ja myös tiettyjen rajoitteiden asettaminen ulkopuoliseen lah-
joitukseen.

Yleisesti voi sanoa, että sekä puoluetoiminnan rahoituksen osalta että kuntavaalien ra-
hoituksen osalta järjestelmä näyttää toimivan kohtuullisen hyvin. Merkittäviä epäkohtia
tarkastusvirasto ei ole tässä tarkastustoiminnassaan löytänyt. 

Vaalirahoituksesta ensin kuntavaalien osalta muutama sana. 
Määräaikaan mennessä säädetyn vaalirahailmoituksen jätti virastolle runsaat 15 000 il-

moitusvelvollista, 89 prosenttia niistä, joiden tuo ilmoitus piti jättää. Osa ilmoituksista tuli
määräajan jälkeen, ja sitten loppujen lopuksi 40 ehdokkaalta jouduttiin hakemaan ilmoi-
tuksia uhkasakon uhalla.

Virasto on tehnyt erittäin suuren työn todella suuressa kentässä, ja täytyy ottaa sekin
huomioon, että eduskuntavaaleista poiketen kuntavaaleissahan ylivoimainen valtaosa eh-
dokkaista on täydellisesti vapaaehtoistyötä tekeviä henkilöitä, jotka eivät ole poliittisissa
tehtävissä päätoimisesti, puolipäivätoimisesti tai osa-aikaisesti, joten se, että koko kentältä
saadaan ilmoitukset, on hyvä merkki sekä ehdokkaiden halusta noudattaa tehtyjä säädök-
siä että myös viraston sinnikkyydestä ja siitä, että annetut työvälineet virastolle ovat riittä-
viä. 

Näistä selvityksistä käy ilmi, että kuntavaaleihin käytettiin vaalirahailmoituksessa mu-
kana olevien ehdokkaiden osalta 6,7 miljoonaa euroa. Vuonna 2012 kuntavaaleissa sum-
 Tarkistettu
4.1



Pöytäkirjan asiakohta PTK 44/2018 vp
ma oli 6,4 miljoonaa euroa, eli inflaatiota suuremmassa kasvussa tässä ollaan. Vaalikam-
panjat rahoitettiin pääosin ehdokkaiden ja heidän tukiryhmiensä omilla varoilla. Suurin
vaalikampanja oli yli 61 000 euroa. Vastaavasti vuonna 2012 suurin kampanja oli 35 000
euroa, eli myös tässä isossa mittaluokassa on hyvin merkittävä kasvu tapahtunut. Suurin
yksittäinen tuki oli näissä kuntavaaleissa 16 140 euroa, ja vuonna 2012 vastaavasti suurin
yksittäinen tuki oli 21 639 euroa. 

Eduskuntavaalien osalta on syytä mainita, että vuoden 2011 eduskuntavaaleissa vaalira-
hailmoituksen tehneet ehdokkaat käyttivät 8,6 miljoonaa euroa ja viimeisissä, vuoden
2015 eduskuntavaaleissa tämän vaalirahailmoituksen tehneiden kansanedustajaehdokkai-
den käyttämä rahamäärä oli 9,8 miljoonaa euroa. Kasvu eduskuntavaaleissa ehdokkaiden
vaalikuluissa on siis ollut selvästi suurempi kuin mitä se on ollut kuntavaaleissa ja näissä-
kin on ylittänyt inflaation.

Valiokunta on jo aiemmin vuonna 2016 kannanotossaan todennut, että on syytä huoleen
vaalikampanjojen kulujen kasvusta ja sen vaikutuksesta kansanvallan toimivuuteen, esi-
merkiksi näiden kulujen kielteisistä vaikutuksista ehdokkaaksi ryhtymiselle. Valiokunta
piti tuolloin selvittämisen arvoisena ehdotusta toimivasta kampanjakatosta, joka tasaisi va-
rainhankintaan liittyviä eroja ehdokkaiden välillä ja mahdollistaisi kansanvallan parem-
man toiminnan.

Valiokunta on nyt tässä mietinnössään päätynyt toistamaan tämän kannan eli pitää pe-
rusteltuna, että selvitettäisiin tällaisen erillisen kampanjakaton mahdollisuus. Se ei tieten-
kään ole yksiselitteinen asia. Me tiedämme kuitenkin, että on maita, joissa tällaisia kam-
panjakattoja on. Vaikkapa Yhdysvallat on päätynyt siihen, että presidentinvaaleissa täm-
möinen kampanjakatto on mahdollista asettaa. Tämä selvitystyö olisi perusteltua käynnis-
tää ja sitten tuoda sen johtopäätökset julkiseen keskusteluun ja tarvittaessa tätä asiaa kos-
kevat muutosehdotukset edelleen eduskunnan käsittelyyn. 

Puoluerahoituksen osalta virasto on käynyt huolella lävitse sekä puolueet että myös puo-
lueiden lähiyhteisöjä, ja valvottavia on yhteensä 154 eli aika iso joukko. Sitten on myös nii-
tä puolueyhdistyksiä, noin 6 000 kappaletta, jotka eivät kuulu viraston valvontatehtäviin.
Virasto valvoo puoluelain tarkoittamaa tukea, vaalikampanjan kulujen ja rahoituksen il-
moittamista ja sitten näihin liittyviä asiakirjojen laatimista ja toimittamista koskevien sään-
nösten noudattamista. Virastohan on toiminut vuoden 2016 alusta lähtien puoluelain tar-
koittamana valtionavustuksen valvojana, aikaisemminhan tämä tehtävä oli oikeusministe-
riöllä.

Ilmoitusrekisteriin on vuosina 2011—2017 ilmoitettu ajantasaisella ilmoituksella puo-
lueiden, puolueyhdistysten ja lähiyhteisöjen saamia tukisuorituksia kaikkiaan yli 21 mil-
joonaa euroa. Vuonna 2017 tukisuorituksia ilmoitettiin yhteensä yli 2,9 miljoonaa eli vajaa
3 miljoonaa. Tämän lisäksi on tullut täydennyksiä, jotka koskevat myös edellisiä vuosia, ja
näihin vaikuttava tekijä on ollut tarkastusviraston tarkastustoiminta. Virasto on tarkistanut
myös kahdeksaa eduskuntapuoluetta ja niiden piiritoimintaa Helsingissä, Hämeessä,
Kaakkois-Suomessa, Pirkanmaalla, Savo-Karjalassa, Uudellamaalla ja Varsinais-Suomes-
sa. Viraston antaman selvityksen mukaan puoluerahoitusta koskevat ilmoitukset ovat täy-
dennysten jälkeen olennaisilta osiltaan oikein ja antavat tarkastettujen yhteisöjen saamasta
tuesta olennaisilta osiltaan oikeat tiedot ja kirjanpito on asianmukaisesti ja säännösten mu-
kaan järjestetty.

Sitten muutama sana valiokunnan havaitsemista kehittämistarpeista:
2



Pöytäkirjan asiakohta PTK 44/2018 vp
Ensinnäkin valiokunta on käsitellyt jo aikaisemmin luottamushenkilömaksujen käsitte-
lyä tässä valvonnassa, ja vuonna 2012 valiokunta piti näitä maksuja perustellusti puolue-
laissa tarkoitettuna puolueen tavanomaiseen järjestötoimintaan kuuluvana suorituksena
edellyttäen, että näitä ei käytetä juuri vaalikampanjan varainhankintaan. Virasto on tämän
jälkeen ottanut huomioon tämän tarkastusvaliokunnan kannanoton.

Vuonna 2016 valiokunta totesi mietinnössään, että puolueiden kaikkia ehdokkaita kos-
kevia ehdokasmaksuja, joilla vakiintuneen tavan mukaan rahoitetaan yhteistä vaalityötä, ei
pitäisi katsoa ilmoitusvelvollisuuteen kuuluvaksi ulkopuoliseksi tueksi, ja tämä sillä lähtö-
kohdalla, että ehdokkaat itse ilmoittavat maksut omissa vaalirahailmoituksissaan. Sama-
ten valiokunta on katsonut, että kansanedustajilta perittyjä kansanedustajamaksuja tulisi
käsitellä samalla tavalla kuin mitä edellä on todettu luottamushenkilömaksuista.

Tietoomme on saatettu, että ministeriö ja oikeusministeriö ovat keskustelleet valiokun-
nan ehdotuksista vuosi sitten keväällä, ja tältä osin valiokunta päätyy siihen havaintoon,
että kun vaalirahoitusta koskevan lainsäädännön uudistamisesta tai säätämisestä on kulu-
nut jo tovi, olisi perusteltua, että myös säädösmuutoksin reagoitaisiin näihin eräisiin sel-
vennystä kaipaaviin seikkoihin.

Valiokunta kävi pidemmän keskustelun myös tästä Kansanvallan peruskorjaus -muisti-
osta tai -ehdotuksesta. Sen työnhän käynnisti Sitra ja sen tekivät entiset kansanedustajat
Liisa Hyssälä ja Jouni Backman. Nämä henkilöt olivat myös valiokunnan kuultavina. Tä-
män raportin laatijoilla oli huoli puolueiden ohjelmatyöhön tarvittavien resurssien vähene-
misestä ja tasavertaisesta mahdollisuudesta osallistua yhteiskunnalliseen keskusteluun ja
myös yhteiskunnallisten uudistusideoiden tuottamiseen. Tältä pohjalta valiokunta on kat-
sonut, että on syytä korostaa myös tämän kansanvaltaisesti hoidetun puoluerahoituksen
merkitystä. On suuri arvo, että puolueet voivat toimia valtaosiltaan toisaalta yhteiskunnal-
lisesti määräytyvän tuen ja sitten toisaalta puolueen oman jäsenistön aktiivisuuden varassa
ja että ulkopuolinen tuki ei tule liian hallitsevaksi. Silloin myös puoluetoiminnan riippu-
mattomuus voidaan turvata.

Kehittämisajatuksenaan valiokunta katsoi, että voisi olla perusteltua arvioida esimerkik-
si erillisen vaaleihin liittyvän tuen tarve olosuhteissa, että puolueen muun poliittisen toi-
minnan tukia on hyvin voimakkaasti koko tällä vuosikymmenellä leikattu. Valiokunta piti
tätä erillistukea selvittämisen arvoisena asiana.

Valiokunnan mietintö tästä kokonaisuudesta jää eduskunnan arvioitavaksi.

17.27 Olavi Ala-Nissilä kesk: Arvoisa puhemies! Taidankin olla täällä ainoa hallituspuo-
lueiden kansanedustaja tänä iltana, ja sehän ei ole vähän se, [Naurua] mutta käytän puheen-
vuoron tästäkin asiasta.

Todellakin valiokunnan puheenjohtaja tasapainoisesti esitteli tämän mietinnön. Kiinni-
tän myöskin huomiota tähän entisten edustajien Hyssälän ja Backmanin tekemään työhön
kansanvallan osalta. Hehän totesivat, että puoluetoiminnan tukemiseen käytetään siis 36
miljoonaa euroa ja että tämä suhteellisesti ottaen on vähentynyt tavalla, joka on puoluei-
den ohjelmatyön määrällistä ja laadullista heikkenemistä merkinnyt. Samaan aikaan yh-
teiskunta tukee muita järjestöjä. Me tiedämme, että esimerkiksi veikkausvoittovarojen
kautta ja muuten tuetaan hyvinkin puolella miljardilla erilaisia järjestöjä. Toki näitä valvo-
taan osaa, osaa ei. Aiemmin jopa Olympiakomitean varainkäytössä on ilmennyt ongelmia,
niin kuin olemme lukeneet. Eli tämä on hyvin merkittävä ja siis ehkä kaksikymmenkertai-
nen siihen verrattuna, mitä puolueita tuetaan. Myöskin etujärjestöjä tuetaan verovapauden
3



Pöytäkirjan asiakohta PTK 44/2018 vp
kautta. Tavallaan verotuki on sillä tavalla kolminkertainenkin teoriassa, että se jäsenmak-
su on vähennyskelpoinen, kun palkansaajajärjestöjen jäsenmaksut palkansaajan verotuk-
sessa ovat saajalle verovapaata, ja jos siitä sitten vaikka jaetaan lakkoavustuksia, niin se on
sitten tiettyyn euromäärään saakka edelleen verovapaata. Kuitenkin tämäkin toiminta on
yhteiskunnallista toimintaa.

Kun kuuntelin vappupuheita, niin siellähän puhuttiin hyvin kriittisesti esimerkiksi maan
hallituksesta ja puhuttiin tällaisesta käsityksestä, että on patoutunutta vihaa. En minä ym-
märrä, mistä tällaiset tulevat. No, se on jokaisen puhujan oma asia, mutta kuitenkaan nämä
etujärjestöt eivät ole kovin avoimia tässä oman varainkäyttönsä julkistamisessa. Tässä vie-
lä muutamia vuosia sitten oli niin, että järjestöt eivät edes nettiin tilinpäätöstään laittaneet.
Nyt ne taitavat jo siellä olla. Kyllä minusta, kun on yhteiskunnallisesta toiminnasta kysy-
mys, myöskin näiden etujärjestöjen, siltä osin kuin ne ovat julkista tukea saavia, pitäisi olla
avoimempia. Minusta tämä Backmanin ja Hyssälän raportin avaus oli tässä mielessä hyvä,
että se nosti tämän asian esille.

Kyllä puoluetoimistoja on kurjistettu tässä maassa. Keskustan eduskuntaryhmälläkin oli
70-luvulla kaksi sihteeriä eduskunnassa, puoluetoimistolla meillä oli 30 työntekijää. Nyt
taitaa puoluetoimistossa olla vähän toistakymmentä, mutta täällä eduskunnassa on poruk-
kaa niin, että päät yhteen kolisevat, eli avustajineen ja ryhmäkanslioineen lienee lähellä
70:tä.

Eli tämmöinen voimakas resurssien käyttö puolueilta etujärjestöille, muille järjestöille
ja tänne eduskuntaan on tapahtunut, ja puolueet surkastuvat, ja kansalaiset silti kauhistele-
vat näitä puoluetukia. Minusta se on myöskin tiedotuksellinen ongelma, että ei kerrota,
mistä tässä on kysymys. Minusta puolueita ja kansanvaltaa erityisesti näinä aikoina on tär-
keätä puolustaa, ja tässä mielessä tämä mietintö nostaa tasapainoisesti asioita esille.

17.31 Maarit Feldt-Ranta sd: Arvoisa puhemies! Niin kuin tästä Valtiontalouden tarkas-
tusviraston kertomuksesta ja valiokunnan puheenjohtajan esittelypuheenvuorosta käy hy-
vin ilmi, asiat ovat pääpiirteittäin erittäin hyvin tai hyvin: 17 000 ilmoitusvelvollista, ja
vain 8 jätti ilmoittamatta vaalirahoituksestaan. Mutta on yksi ongelma, jonka asiantuntijat
ja myös tarkastusvirasto ja valiokunta ovat tunnistaneet, ja se liittyy juuri siihen, että vaa-
likampanjoiden kustannukset ovat riistäytyneet käsistä.

Meillähän on olemassa vaalirahoituslainsäädäntö, ja sen 1 §:ssä on kolme tarkoitusta:
yksi on avoimuuden lisääminen vaalirahoitukseen liittyen, toinen on ehdokkaiden sidon-
naisuuksien kertominen kansalaisille, ja kolmas tavoite siinä laissa on vaalikampanjoiden
kustannusten hillitseminen. Mutta niin kuin valiokunta mietinnössään aika suorasanaisesti
toteaa — ihan tässä lopussa on — vaalikampanjoiden kustannukset ovat asiantuntijoiden
mukaan riistäytyneet niin suuriksi, että tasavertainen vaalikelpoisuus ei toteudu Suomes-
sa. Se on minusta aika pysäyttävä viesti. Me emme tietenkään halua, että Suomi on sellai-
nen maa, jossa ehdokkaan varakkuus tai mahdollisuus kerätä varoja ratkaisee sen, voiko
hän edustaa maatamme kunnanvaltuustossa, Suomen eduskunnassa tai Euroopan parla-
mentissa. Eli kun täällä edustaja Ala-Nissilä vielä hetki sitten oli ainoa hallituspuolueen
kansanedustaja, niin toivon kyllä todella, että hallitus ottaa kopin siitä, että valiokunta mie-
tinnössään ehdottaa, että hallitus tekisi selvityksen asiasta. Toivon, että otatte tästä koppia:
miten voimme hillitä vaalikampanjoiden kasvua jatkossa?
4



Pöytäkirjan asiakohta PTK 44/2018 vp
17.33 Joona Räsänen sd: Arvoisa puhemies! Tästä edustaja Feldt-Rannan puheenvuoros-
ta on hyvä jatkaa. Todella itsekin puuttuisin tähän kysymykseen siitä, toteutuuko Suomes-
sa kaikilta osin enää tasavertainen vaalikelpoisuus.

Niin kuin valiokunnan puheenjohtaja, edustaja Heinäluoma kävi hyvin läpi, miten nämä
kampanjoihin käytetyt eurot ovat muuttuneet edellisistä vaaleista, vuoden 2012 kuntavaa-
leista vuoden 2017 kuntavaaleihin, niin nousuhan oli paljon maltillisempaa, mutta kun ver-
rataan vuoden 2011 eduskuntavaaleja vuoden 2015 eduskuntavaaleihin, niin siinä on ky-
symys aika merkittävästä lisäyksestä. Kun miljoonatolkulla laitamme enemmän joka vaa-
leissa rahaa kampanjointiin, niin on selvää, että silloin myös eri ihmisillä on vähän erilaiset
mahdollisuudet kerryttää vaalirahaa. Tältä osin voi kyllä yhtyä tähän asiantuntijoiden arvi-
oon, että tämä tasavertainen vaalikelpoisuus ei enää sillä tavalla toteudu. Eli kaikki eivät
todellakaan ponnista samalta lankulta.

Olisi varmaan syytä, että tämä valiokunnan esiin nostama selvitys kampanjakaton osal-
ta todella tehtäisiin. On ymmärrettävää, että siihen liittyy myös varmasti juridisia toteutta-
misongelmia, mutta olisi kuitenkin ehkä julkisen keskustelun kannalta hyvä, että tämä asia
pengottaisiin läpikotaisin ja sitten jos nähdään mahdollisia muutostarpeita lainsäädäntöön,
ne myös yhdessä tehtäisiin, koska on varmasti meidän kaikkien etu, että tulevaisuudessa-
kin mahdollistamme sen, että kuka tahansa, joka haluaa osallistua yhteiskunnalliseen pää-
töksentekoon, pystyy myös vaaleissa olemaan ehdolla.

Tätä asian merkitystähän korostaa entisestään se, että olemme nyt todella seuraavan
vuoden aikana käymässä kolmet vaalit, kun pitäisi käydä niin maakuntavaaleja, eduskun-
tavaaleja kuin sitten vielä Euroopan parlamentin vaaleja. Voi kyllä arvioida, että varsinkin
näissä tulevissa maakuntavaaleissa, joissa maakunnittain sitten on isot vaalipiirit, nähdään
aikamoisia vaalibudjetteja, ollaan varmaan jo aika lähellä niitä eduskuntavaalien vaalibud-
jetteja. Tältä osinkin kyllä olisi nyt järkevää kampanjakatto selvittää, jotta pääsisimme tu-
levaisuudessa ehkä hieman kestävämmälle tasolle ja todella pystyisimme vaalirahoitusta-
kin vähentämään, jotta ei tarvitsisi jokaisissa vaaleissa miljoonia euroja sitten laittaa tähän
vaan nekin rahat voitaisiin käyttää yhteiskunnan kehittämisen kannalta ehkä hieman pa-
rempaan tarkoitukseen.

17.35 Pia Viitanen sd:  Arvoisa rouva puhemies! Tästä kampanjakattoasiastahan ollaan
useasti tässäkin salissa keskusteltu, ja minusta on hyvin merkittävää se, että tarkastusvalio-
kunta on omassa mietinnössään ottanut tämän epäkohdan esiin ja esittänyt sitä, että tätä
asiaa selvitetään. Mielestäni se on merkittävää, se on tärkeää, se on signaali eduskunnalta,
että tähän selvitystyöhön ryhdyttäisiin. Me kaikki tunnistamme nämä ongelmat demokra-
tian kannalta, mikäli vaalikampanjat paisuvat todella suuriksi, ja se ei ole kenenkään kan-
nalta toivottava eikä hyvä kehitys. Ei raha saa näitä asioita lopullisesti ratkaista.

Minä myös kyllä yhdyn tuohon edustaja Räsäsen edellä esittämään näkemykseen, että
se, että meillä tulee nyt tähän vielä uudet vaalit, antaa jälleen kerran uuden lisäperustelun
sille, miksi tähän asiaan tulisi palata. Silloin useita vuosia sitten, kun aiemmin tätä mietit-
tiin, tämä oli näyttävästi esillä ja näytti siltä, että tämä olisi jopa voinut edetä, mutta vali-
tettavasti silloin ei näin käynyt. Ja siksikin minusta on hyvin tärkeätä, että nyt eduskunnal-
ta valiokunnan mietinnön myötä tulee tämä signaali, mikä siellä jo aiemminkin on esillä ol-
lut. Aikataulu on aika pikainen, ja tällä kaudella aika pian tähän täytyisi vielä sitten tarttua,
jotta saisimme asian hallintaan.
5



Pöytäkirjan asiakohta PTK 44/2018 vp
17.37 Olavi Ala-Nissilä kesk: Arvoisa puhemies! Edustaja Feldt-Ranta käytti tässä hy-
vän puheenvuoron. Voin siitä häntä onnitella samaten kuin onnittelen häntä merkkipäivän
johdosta tässä eduskunnan tärkeässä istunnossa.

Todellakin yhdyn tähän mahdollisuuteen selvittää tämä kampanjakattoasia. Valiokunta-
han poikkeuksellisesti siinä ei ollut täysin yksimielinen — siinä on yksi eriävä näkemys —
mutta siitä huolimatta tässä voidaan edetä. Me tiedostamme kaikki ne tekniset ongelmat,
mitkä tähän liittyvät, mutta ne varmaan tulevat siellä sitten selvityksessä esille.

Puhemies Paula Risikko:  Edustaja Feldt-Ranta, onnittelut!

17.38 Maarit Feldt-Ranta sd:  Arvoisa puhemies! Puheenvuoroni sattui hyvin tähän
edustaja Ala-Nissilän perään, niin että voin kiittää onnitteluista ja kiittää tästä tukipuheen-
vuorosta, koska kyllä tämä on todella aito ongelma. Jokainen me täällä ymmärrämme sen,
että kun 2015 eduskuntavaaleissa esimerkiksi keskimäärin eduskuntavaalikampanja mak-
soi 35 000 euroa ja läpi menneitten kansanedustajien osalta yli 40 000 euroa, jossain vai-
heessa tulee raja vastaan, ettemme voi ajatella enää, että esimerkiksi eduskunnassa olisi lä-
pileikkaus Suomen kansasta, jos nämä vaalikampanjoiden kustannukset nousevat tätä
vauhtia.

Meillä oli joitakin vuosia sitten parlamentaarinen vaalikomitea, joka pohti ratkaisuja
meidän nykyiseen poliittiseen järjestelmäämme, ja siellä tuli esitys tällaisesta vaalikohtai-
sesta, ehdokaskohtaisesta kampanjakatosta. Tuolloin ajatus oli se, että kunnallisvaaleissa
ehdokaskohtainen kampanjakatto voisi olla 10 000 euroa, eduskuntavaaleissa 50 000 eu-
roa ja EU-parlamentin vaaleissa 80 000 euroa, ja jokainen jo ymmärtää, että nämä eivät
millään tavalla rajoittaisi kenenkään mahdollisuuksia saada viestiään äänestäjien luetta-
vaksi ja kuultavaksi vaan olisivat sen verran korkeat, että suurin osa nykyisistä kampan-
joista niihin mahtuisi, mutta ne hillitsisivät totta kai tätä kehitystä, joka on epäterve, koska
— niin kuin edustaja Räsänen hyvin viittasi — tämä kustannuskasvu kiihtyy todella kovaa
vauhtia: 2011 eduskuntavaaleissa käytettiin 8,4 miljoonaa euroa ja muutamaa vuotta myö-
hemmin, 2015, jo 9,7 miljoonaa euroa, ja on aivan selvää, että seuraavissa eduskuntavaa-
leissa tulemme rikkomaan 10 miljoonan euron rajan. Pidän tätä kansanvallan kannalta on-
gelmana. Hyvä, jos siihen puututaan.

17.40 Eero Heinäluoma sd: Arvoisa puhemies! Todellakin unohdin mainita, että tähän
liittyy yksi eriävä näkökohta, ja niin kuin varapuheenjohtaja Ala-Nissilä tässä sanoi, se liit-
tyy nimenomaan tähän vaalirahoitukseen ja kampanjakattoihin kertoen siitä, että asia ei ole
ihan helppo eikä yksiselitteinen, jossain määrin varmasti myös jakaa mielipiteitä.

Valiokuntahan on aikaisemmin ottanut tähän samaan kampanjakattoasiaan kantaa, sil-
loin yksimielisesti, ja tämä huoli on nyt jo pitkään koettu, että demokratiassa ryhtyy raha
näyttelemään liian suurta roolia. Se ei ole hyvä asia. Sen takia pitäisin kyllä kiireellisenä,
että tässä asiassa otettaisiin vielä tämän vaalikauden aikana askeleita eteenpäin ja tämmöi-
nen selvitystyö käynnistettäisiin ja tehtäisiin. Se on varmaankin sellainen noin puolen vuo-
den rupeama, kun tämän asian selvittää, ja silloin olisi vielä mahdollista, että tämä edus-
kunta voisi käsitellä mahdollisia muutostarpeita lainsäädännöllisessä mielessä. Eräitä mui-
takin tähän mietintöön sisältyviä korjausehdotuksiahan on, jotka olisi perusteltua laittaa
nopeasti eteenpäin.
6



Pöytäkirjan asiakohta PTK 44/2018 vp
Kiitän kuitenkin arvoisia edustajia tästä keskustelusta ja rohkenen tulkita tämänkin tuek-
si valiokunnan peruslinjoitukselle.

17.41 Joona Räsänen sd:  Arvoisa puhemies! Puuttuisin vielä yhteen asiaan tästä valio-
kunnan mietinnöstä ja se liittyy tähän huomioon ennakkoilmoituksista. Näistähän on täällä
eduskunnan isossa salissa aikaisemminkin puhuttu. On sinänsä positiivista, että viime kun-
tavaaleissahan jo 20 prosenttia kaikista ehdokkaista teki ennakkoilmoituksen vaalirahoi-
tuksesta määräaikaan mennessä, ja sehän nousi 7 prosenttiyksikköä vuoden 2012 vaaleis-
ta, mutta olisi varmaan silti syytä pohtia, millä me pystyisimme myös lisäämään ehdokkai-
den halukkuutta ilmoittaa vaalirahoituksestaan jo ennakkoon, ennen kuin äänestäjät sitten
uurnille menevät ja tekevät valintaa, kenelle ehdokkaalle he haluavat sen yhden ainoan ää-
nensä antaa. Tämä on siinäkin mielessä merkittävä avoimuuden lisääntyminen, että silloin
todella jo ennen äänestyspäätöksensä tekemistä äänestäjät pystyisivät arvioimaan myös eh-
dokkaiden vaalirahoitusta ja esimerkiksi sitä, minkälaiset tahot jokaisella ehdokkaalla on
takanaan. 

Arvoisa puhemies! Muistuu mieleen, että tästä aikoinaan on myös eduskunnassa laki-
aloite tehty, että ennakkoilmoitus olisi säädettävä pakolliseksi. Eli tästä ehkä aasinsiltana
päästäisiinkin siihen, että jos nyt sitten tämmöistä työryhmää perustetaan arvioimaan tätä
kampanjakattoa, niin varmaan samalla olisi syytä pohtia, voisimmeko jonkunnäköisin toi-
menpitein lisätä tämän ennakkoilmoituksen mahdollisuutta, jotta sitten äänestäjät jo äänes-
tyspäätöstään tehdessään tietäisivät, mistä ehdokkaan vaalirahat ovat tulleet.

Keskustelu päättyi.

Eduskunta hyväksyi valiokunnan ehdotuksen kannanotoksi kertomusten K 1/2018 vp ja
K 19/2017 vp johdosta. Asian käsittely päättyi.
7


	10
	17.17
	17.27
	17.31
	17.33
	17.35
	17.37
	17.38
	17.40
	17.41


