















































DEMF08D.tmp.xml


Pöytäkirjan asiakohta PTK 27/2018 vp
Pöytäkirjan asiakohta 

PTK 27/2018 vp

Täysistunto

Torstai 22.3.2018 klo 16.00—18.12

2.2. Suullinen kysymys translain uudistuksesta (Jani Toivola vihr)
Suullinen kysymys SKT 38/2018 vp

Suullinen kyselytunti

Ensimmäinen varapuhemies Mauri Pekkarinen: Seuraava kysymys, edustaja Toivola.

Keskustelu

16.39 Jani Toivola vihr: Arvoisa puhemies! Ruotsin parlamentti ilmoitti eilen maksavan-
sa korvauksia kaikille niille transihmisille, jotka on pakkosteriloitu Ruotsin valtion toimes-
ta. Korvauksia maksetaan, koska tiedostetaan, että kyseessä on raskaimman luokan ihmis-
oikeusloukkaus ihmisten kehollista koskemattomuutta kohtaan. Samaan aikaan Ruotsin
naapurissa, meillä Suomessa, pakkosterilisaatio on edelleen lain sanelema ehto ja yhteis-
kunnan hiljaisesti hyväksymä toimenpide. Tähän on saatava muutos. Suomi tarvitsee mitä
pikimmiten laajamittaisen translain kokonaisuudistuksen, joka ei vaadi pakkosterilisaatio-
ta ja joka lähtökohtaisesti erottaa toisistaan lääketieteellisen ja juridisen prosessin. Tarvi-
taan myös muita lainsäädännöllisiä toimenpiteitä, jotta sukupuolivähemmistöjen oikeudet
toteutuisivat. Ihmisiä eriarvoisesti kohteleva lainsäädäntö luo aina tilaa syrjiville asenteil-
le, häirinnälle ja jopa väkivallalle.

Arvoisa ministeri, mitä hallitus aikoo tehdä transihmisten oikeuksien turvaamiseksi ja
sukupuolen moninaisuuden tunnistamiseksi ja tunnustamiseksi?

Ensimmäinen varapuhemies Mauri Pekkarinen: Edelleen ministeri Saarikko.

16.41 Perhe- ja peruspalveluministeri Annika Saarikko (vastauspuheenvuoro): Arvoi-
sa puhemies! Kysymys on tärkeä. Viittaatte, edustaja, aihepiiriin, jossa Suomella on myös
taustallaan kansainvälisiä huomautuksia ja ikään kuin kansainvälisten tahojen arvioita sii-
tä, miten järjestelmämme ihmisoikeusnäkökulmasta toimii. Siksi olen hyvilläni, että tällä
vaalikaudella on kuitenkin kyetty tekemään sellainen muutos, että aiemmin lainsäädännös-
sä ollut — ehkä ikävä termi käyttää mutta niin kutsuttu — naimattomuuspakko eli velvoite
purkaa avioliitto tilanteessa, jossa transihmisten sukupuolen korjaamisen operaatioon on
päädytty, tuo lainsäädännön kohta, on kuitenkin saatu muutettua.

Epäkohtia on siis historian valossa ollut paljon, eikä meidänkään historiamme juuri kun-
niallisempi ole kuin tuo, miten naapurimaamme Ruotsi tästä väestöryhmästä on nyt ää-
neen lausunut. Onneksi asema on kuitenkin kohentunut, ja olen ollut valtavan hyvilläni sii-
tä, että yhteiskunnallinen keskustelu on muuttunut avoimemmaksi. Ihailen kaikkien niiden
ihmisten rohkeutta, jotka ovat uskaltaneet oman tarinansa kertoa aiheesta, joka on [Puhe-
mies koputtaa] pitkään ollut vaiettu ja kipeä.
 Tarkistettu
4.3



Pöytäkirjan asiakohta PTK 27/2018 vp
Translainsäädännön uudistusta tällä vaalikaudella ei ole sinällään odotettavissa. [Puhe-
mies koputtaa] Sinällään valmius ministeriössä siihen kyllä on olemassa.

Ensimmäinen varapuhemies Mauri Pekkarinen: Kovasti toivoisin, että ministerikin py-
syisi suurin piirtein aikataulussa. [Annika Saarikko: Pahoittelut!]

16.42 Jani Toivola vihr (vastauspuheenvuoro): Arvoisa puhemies! Kyseessä on äärim-
mäisen vakava ihmisoikeuskysymys, puhutaan ihmisten kokonaisista elinkaarista. On to-
della surullista kuulla nyt hallituksen suulla, että te ette aio tarttua tähän vakavaan ihmis-
oikeuskysymykseen.

Yksi äärimmäisen tärkeä näkökulma on myöskin translapset ja -nuoret ja heidän oikeu-
tensa häirinnästä vapaaseen ja turvalliseen kasvuun. Näille lapsille ja heidän perheilleen
koulunkäynti, harrastukset ja ystävyyssuhteet saattavat olla jatkuvassa pelossa ja epävar-
muudessa elämistä. Kouluterveyskyselyn mukaan transnuorista epäasiallista kohtelua, kiu-
saamista, häirintää ja uhkailua on kokenut koulussa huimat 88 prosenttia. Norjassa meillä
on malli, missä 6—15-vuotiailla on mahdollisuus korjata juridinen sukupuolensa vanhem-
man suostumuksella. Malli on jo olemassa. Nyt nämä perheet, hyvä hallitus, katsovat tei-
hin. Onko teillä sydäntä tarjota kaikille näille lapsille ja nuorille turvallinen elämänpolku,
[Puhemies koputtaa] häirinnästä ja kiusaamisesta ja ennakkoluuloista vapaa elämä?

16.43 Perhe- ja peruspalveluministeri Annika Saarikko (vastauspuheenvuoro): Arvoi-
sa puhemies! Kysymys on hyvin vaikea ja koskettava. Luulen, että useimmat meistä ovat
nähneet esimerkiksi sosiaalisessa mediassa kiertäneet kertomukset juuri alaikäisten, siis
lasten ja nuorten, kokemuksista siitä, miten ympäröivä yhteiskunta heihin suhtautuu, vaik-
kapa poikaan, joka haluaa sukupuolinormiemme käsityksen mukaisesti näyttää tai käyttäy-
tyä toimissaan tytön lailla. Tällainen stereotyyppinen suhtautuminen meiltä kanssaihmisil-
tä ei ole hyväksyttävää. Pidän sitä vakavana ja erittäin ikävänä lapsiin kohdistuvana hen-
kisenä väkivaltana. Valitettavasti voi myös olla niin, että pelkkä lainsäädäntö ei korjaisi
noita asennemuutoksia vaan tarvitaan rohkeutta ja avoimuutta puhua näistä asioista ja tun-
nistaa keskuudessamme tällainen ilmiö, joka ei ole ihmisen oma valinta.

Arvostan, kuten jo aiemmin totesin, näitä ihmisiä, jotka ovat rohkeasti kertoneet, että
keskuudessamme on ollut aina, on edelleen ja tulee olemaan myös ihmisryhmä, jolle trans-
lain kaltaiset muutokset [Puhemies koputtaa] olisivat merkittäviä.

Ensimmäinen varapuhemies Mauri Pekkarinen: Vielä yksi lisäkysymys, edustaja Mo-
dig.

16.44 Silvia Modig vas (vastauspuheenvuoro): Arvoisa puhemies! Te sanoitte, ministeri
Saarikko, että meidän historiamme ei ole sen kunniakkaampaa kuin Ruotsin, joka nyt on
siis sitoutunut maksamaan rahallisia korvauksia ihmisille, joita on pakkosterilisoitu. Se ero
on siinä, että heillä se on nyt historiaa ja meillä se on tätä päivää. Onko todella niin, että hal-
lituksessa ei ole valmiutta poistaa lainsäädännöstämme vaatimusta, että pakkosterilisoi-
daan yksi tietty ihmisryhmä? [Eduskunnasta: Se on käsittämätöntä!] — Se on aivan käsit-
tämätöntä.

Siis translaki vaatii uudistusta kokonaisuudessaan, ja juuri se, että on sotkettu juridinen
ja lääketieteellinen prosessi, on ongelma. Jos se transnuori, jonka hyvinvoinnista te kan-
2



Pöytäkirjan asiakohta PTK 27/2018 vp
noitte huolta, ei saa sellaista henkilöllisyystodistusta, jossa sukupuolimerkintä vastaisi si-
tä, keneksi hän itsensä kokee ja jolta hän ehkä näyttää — tähän vaaditaan lisääntymisky-
vyttömyyspakko — niin tämä on nyt se syy, minkä takia nämä ihmiset kärsivät ja ovat hen-
kisesti erittäin vakavassa tilanteessa. Jos tämän hallituksen yhteinen arvomaailma ei mah-
dollista translain kokonaisuudistusta, niin ettekö te ole valmiita poistamaan [Puhemies ko-
puttaa] sitä yksittäistä vaatimusta, niin että ketään ei pakkosterilisoida Suomessa 2018?

16.45 Perhe- ja peruspalveluministeri Annika Saarikko (vastauspuheenvuoro): Arvoi-
sa puhemies! Henkilökohtaisesti en voi kiistää niitä huomioita, joita esitätte huolena tähän
lisääntymiskyvyttömyysvaateeseen, liittyen näiden ihmisten asemaan ja heidän kokemuk-
siinsa henkisistä kärsimyksistä. Totean kuitenkin, että kysymys ja yhteiskunnallisen hy-
väksymisen ilmiö ja tarve on ehkä lainsäädäntöä laajempikin ja on oleellista, että tämän-
kaltaiset, ehkä erityisiksi vielä luonnehdittavat tilanteet otetaan huomioon vaikkapa sosi-
aali- ja terveyspalvelujärjestelmässä, kun ihmiset lapsuudessa ja nuoruudessa ja heidän
vanhempansa etsivät vastauksia tämänkaltaisten ihmisten kunnialliseen ja oikeudenmukai-
seen huomiointiin. Hallituksen kokonaisnäkemys asiassa on kuitenkin ollut se, että tätä
lainsäädäntöä ei tämän hallituksen työlistalta löydy.

Kysymyksen käsittely päättyi.
3


	2.2
	16.39
	16.41
	16.42
	16.43
	16.44
	16.45


