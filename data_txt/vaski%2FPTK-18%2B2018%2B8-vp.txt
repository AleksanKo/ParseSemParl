















































DEM28AB.tmp.xml


Pöytäkirjan asiakohta PTK 18/2018 vp
Pöytäkirjan asiakohta 

PTK 18/2018 vp

Täysistunto

Keskiviikko 7.3.2018 klo 14.02—21.05

8. Kansaneläkelaitoksen valtuutettujen toimintakertomus  2016
Kertomus K 15/2017 vp
Valiokunnan mietintö StVM 3/2018 vp

Ainoa käsittely

Puhemies Paula Risikko: Ainoaan käsittelyyn esitellään päiväjärjestyksen 8. asia. Käsit-
telyn pohjana on sosiaali- ja terveysvaliokunnan mietintö StVM 3/2018 vp.

Keskustelu

19.53 Sari Sarkomaa kok: Arvoisa puhemies! Kyse on Kansaneläkelaitoksen valtuutet-
tujen, Kela-valtuutettujen, kertomuksesta, joka käsittelee vuotta 2016, ja sosiaali- ja ter-
veysvaliokunnan mietinnöstä. En näe täällä valiokunnan puheenjohtajaa, hänellä olisi
mahdollisuus esitellä se, mutta Kelan valtuutettujen puheenjohtajana haluan tässä pöytä-
kirjoihin todeta sen, että kun aloitin Kelan valtuutettujen puheenjohtajana, pidin tarkoituk-
senmukaisena sitä, että Kansaneläkelaitoksen valvontaa selvitettäisiin.

Kansaneläkelaitoksen rooli on muuttunut 80 vuodessa kovin paljon. Valtion rahoitus on
jo 70 prosenttia. Perustuslain mukaan eduskunta valvoo Kelaa, sitä valvoo 12 valtuutettua,
mutta on täysin välttämätöntä, että arvioidaan, onko tämä valvonta riittävää, pitäisikö esi-
merkiksi Valtiontalouden tarkastusviraston ulottua Kelaan, ja siksi ehdotuksesta nyt Kelan
valtuutetut ovat asettaneet kuusihenkisen selvitysryhmän selvittämään Kelan valvonta-
asemaa, roolia ja sisäisiä toimivaltasuhteita. Toimeksianto kestää kolme kuukautta.

Ehdotuksestani myös aloitettiin lausuntomenettely, myös tarkastusvaliokunta on tästä
kertomuksesta antanut lausunnon. Olen pohtinut sitä, että usea Kelan valtuutettu on sosi-
aali- ja terveysvaliokunnan jäsen ja Kelan kertomuksen ja Kela-asian käsittely jää kovin
kapeille hartioille. Toivon, että tästä viriää keskustelua. Olen ollut kuultavana tarkastusva-
liokunnassa ja sosiaali- ja terveysvaliokunnassa, ja molemmat valiokunnat pitivät tarkoi-
tuksenmukaisena, että myöskin tätä lausuntomenettelyä jatketaan, ja ennen kaikkea tuki
annettiin tälle selvitystyölle. Sille selvitystyölle antoivat tuen myöskin eduskuntaryhmien
puheenjohtajat, kävin sen esittelemässä.

Totean vielä tästä mietinnöstä, joka tässä on käsittelyssä, arvoisa puhemies, että sosiaa-
li- ja terveysvaliokunta esittää, että asetettaisiin parlamentaarinen työryhmä: kun tämä
kuuden hengen selvitystyöryhmä on antanut esityksensä, niin tulisi parlamentaarinen työ-
ryhmä, joka sitten katsoisi, mitä lainsäädäntömuutoksia katsotaan tarkoituksenmukaisek-
si, jotta Kelan toiminta voidaan turvata parhaalla mahdollisella tavalla ja se lainsäädäntö
vastaisi nykypäivän tarpeita ja erityisesti valvontaa.
 Tarkistettu
4.1



Pöytäkirjan asiakohta PTK 18/2018 vp
19.55 Sari Essayah kd: Arvoisa rouva puhemies! On tosiaankin harmillista, että tämä
kertomus on nyt tähän aikaan illasta täällä keskustelussa ja että täällä myöskään ei sosiaali-
ja terveysvaliokunnasta ole väkeä paikan päällä asiaa enemmän avaamassa. Mutta edusta-
ja Sarkomaa on tehnyt siinä mielessä kyllä ansiokasta työtä, että on lähtenyt viemään
eteenpäin tätä selvitystä nimenomaan Kelan valvonnasta, ja kun tässä yhteydessä näitä
eduskuntaryhmiä kuultiin, niin kristillisdemokraatit on tuonut esille sen, että kyllähän kat-
sotaan, että Kela, Kansaneläkelaitos, nimenomaan on koko parlamentaarisen valvonnan
alaisuudessa. Jos katsotaan tällä hetkellä tätä Kelan valtuutettujen edustavuutta, niin siel-
lähän ei esimerkiksi meidän ryhmästä ole ketään edustamassa, ja vähän samalla tavalla
kuin Yleisradiosta puhutaan eduskunnan radiona, niin siinä yhteydessä todettiin, kun lain-
säädäntöä muutettiin, että vähintään kolmen hengen eduskuntaryhmillä edustaja siellä tu-
lisi olla. Toivon, että Kelan valtuutettujen kohdalla tämä vastaavalla tavalla huomioitai-
siin, koska Kansaneläkelaitos kyllä on vauvasta vaariin Suomen kansalaisten ja Suomessa
asuvien elämässä mukana. Kun ajatellaan nytten näitä tulevaisuuden haasteita, mitä Kelal-
la on, näihin yhteisiin tulorekistereihin siirtymistä ja sitten esimerkiksi tätä mahdollista so-
siaaliturvan isoa uudistusta, niin näissä Kelalla tulee olemaan hyvin hyvin keskeinen rooli.
Siinä mielessä täytyy vain toivoa, että tämän valvonnan uudistumisen myötä siellä myös-
kin sitten otettaisiin tämä parlamentaarinen edustavuus huomioon.

19.57 Antti Kurvinen kesk: Rouva puhemies! Kelan valtuutettujen puheenjohtaja edus-
taja Sarkomaa hyvin kertoikin näistä Kansaneläkelaitoksen ajankohtaisista kuulumisista.
Tuossa jäi oikeastaan mainitsematta liittyen Kelan valvontaan ja toiminnan seurantaan se,
että Kelalla on myös toimielin nimeltään Kelan tilintarkastajat, vähän tarkastuslautakunta-
tyyppinen elin, ja uskon, kun katsoin puhujalistaa, että edustaja Maijala, joka toimii tilin-
tarkastajien varapuheenjohtajana ja meidän ikään kuin maallikkotarkastajien vanhimpana
tai joukkueen kärkenä, varmaan kertoo työstämme sitten enemmän. Mutta myös siellä
olemme tietoisia ja olemme keskustelleet tästä Kelan hallinnon uudistamisesta, ja se var-
masti on paikallaan ja tärkeää ja hienoa, että sitä viedään eteenpäin parlamentaariselta poh-
jalta, kaikki puolueet ja koko eduskunta mukana, kun tämä on eduskunnan erittäin tärkeä
laitos.

Arvoisa puhemies! Kelastahan on kehittynyt tässä vuosikymmenten varrella pelkän va-
kuutuslaitoksen, eläkevakuutuslaitoksen sijaan sosiaaliturvan esitaistelija ja aivan keskei-
nen toimija Suomessa pitämään huolta heikommassa asemassa olevista ihmisistä ja pitä-
mään huolta siitä niin sanotusta köyhän asiasta, ja Kela on nytkin kehittyvässä sosiaalitur-
vassa aivan etulinjassa. Tämän perustulokokeilunkin, joka rohkeasti 30 vuoden keskuste-
lun ja jappaisemisen jälkeen pystyttiin kokeilemaan, kiitos Sipilän oivan hallituksen, to-
teutti Kela. Vanha tuttu Kansaneläkelaitos oli siinä toimijana. Toimeentulotukikin on nyt
siirtynyt Kansaneläkelaitoksen tehtäväksi. Sehän ei mennyt oikein hienosti, siinä oli aika
vakavia ongelmia alussa. Mutta sitten, että saadaan myös myönteiset asiat esille, ei aina
vain kritiikkiä, täytyy todeta se, että taas tämä opiskelijoitten siirtyminen yleiseen asumis-
tukeen on sujunut varsin mallikkaasti.

Arvoisa puhemies! Kelan toiminnassa minusta sellainen asia, minkä kansanedustajia
eniten pitäisi kiinnostaa, on se, että asumistukimenot ovat räjähtäneet aivan käsittämättö-
mästi Suomessa viimeisten vuosien aikana ja ne alkavat olla jo tekijä, joka uhkaa meidän
koko julkisen talouden kestävyyttä. [Puhemies koputtaa] Jotakin pitää tehdä asuntopolitii-
kassa ja asuntososiaalisissa asioissa.
2



Pöytäkirjan asiakohta PTK 18/2018 vp
19.59 Eeva-Maria Maijala kesk: Arvoisa puhemies! Ensinnäkin kiitoksia edustaja Sar-
komaalle tästä kertomuksesta ja siitä, miten puheenjohtaja on tätä asiaa katsonut.

Olen todellakin nytten toiminut pari vuotta eduskunnan puolesta Kelan tilintarkastajien
varapuheenjohtajana ja olen saanut siinä kuulla hyvin laajasti Kelan toiminnasta. Meillä on
olemassa siellä ammattitilintarkastajat, jotka huolehtivat varsinaisen tilintarkastuksen, ja
meidän maallikoiden, kansanedustajien, rooli on enemmänkin varmistaa ja tarkistaa se,
että tilintarkastustoiminta hoituu asianmukaisesti niin kuin sen pitäisi toimia. Lisäksi me
tietenkin seuraamme kaikkia näitä pöytäkirjoja, mitä tulee Kelan valtuuskunnalta ja halli-
tukselta. Lisäksi meille kerrotaan, minkälainen sisäinen valvonta on tässä Kelan toimin-
nassa.

Otamme siellä myöskin yksittäisiä asioita erikseen käsittelyyn. Juuri niin kuin edustaja
tuossa aikaisemmin kertoi, asumistukiasiat ovat meitä mietityttäneet todella paljon. Toi-
nen asia, mikä meitä viimeksi keskustelutti siellä, oli Kelan toimintojen hoitaminen: miten
toiminnot on järkevää hoitaa hajautetusti eri puolilla Suomea ja milloin mitenkin on järke-
vää toimia. Olemme hyvin monia eri asioita käyneet siellä läpi. On myöskin käyty keskus-
telua siitä, tulisiko tätä toimintaa kehittää ja millä tavalla niin, että me niin sanotut maal-
likkotilintarkastajat olemme siellä toiminnassa. Olen ollut myöskin kuultavana eduskun-
nan tarkastusvaliokunnassa tästä asiasta, miten toimintaa tulee kehittää, ja varmasti näitä
kehittämisen paikkoja olisi olemassa.

20.01 Petri Honkonen kesk: Arvoisa rouva puhemies! Mitä tulee näihin Kelan ajankoh-
taisiin kysymyksiin, tartun itsekin tähän asumistukimenojen kasvuun, mihinkä edustaja
Kurvinen tässä ansiokkaassa puheenvuorossaan aikaisemmin jo viittasi. Nythän on se ti-
lanne, että meillä tämän vaalikauden aikana yleisen asumistuen kustannukset ovat kasva-
neet merkittävällä summalla. Kyse on jo sadoista miljoonista. Tämä kustannusten kasvu-
vauhti on ollut todella nopeaa. Sinänsä tässä on ollut nyt hyvääkin kehittämistä: opiskeli-
joiden asumislisästä siirryttiin siihen, että opiskelijatkin ovat yleisen asumistuen piirissä,
mikä on mielestäni erittäin hyvä uudistus ja vie tätä meidän asumistukijärjestelmää siihen
suuntaan, missä sen kuuluisi ollakin, eli kaikki väestöryhmät olisivat tällaisen yhtenäisen
asumistukijärjestelmän piirissä. Mielestäni siihen tulee jatkossa edetä.

Mutta yhtä kaikki, tästä asumistukimenojen kasvusta valtaosa, siis aivan leijonanosa,
valuu suuriin keskuksiin ja kasvukeskuksiin, joissa tämä kova väestöpaine aiheuttaa asu-
misen kustannusten nousua. Tähän tietenkin pitää vaikuttaa monenlaisilla toimenpiteillä.
Meillä on kohta lähetekeskustelussa tämä niin sanotun 40 vuoden korkotukimallin uudis-
tus, ja se on tietenkin yksi keino, jolla asumisen kustannuksia tulee saada alaspäin, mutta
mielestäni tätä koko asumistukijärjestelmää tulisi ravistella osana muun sosiaaliturvajär-
jestelmän uudistamista ja kehittämistä. Mielestäni tulevalla vaalikaudella tämä sosiaalitur-
van uudistaminen, ja asumisen tukijärjestelmän uudistaminen osana sitä, on kyllä niitä sen
vaalikauden aivan keskeisimpiä yhteiskuntapoliittisia tavoitteita, ja siihen tulisi mielestäni
alkaa jo valmistautua.

20.03 Sari Sarkomaa kok: Arvoisa puhemies! Kolme asiaa.
Olen erittäin tyytyväinen siitä, että tuo ulkopuolinen selvitysryhmä, joka selvittää Kelan

lainsäädäntöä, asemaa, valvontaa ja toimivaltasuhteita, on nyt asetettu. Kansaneläkelaitos
koskettaa varmasti jotakuinkin jokaista suomalaista. On tärkeää, että ne toiminnot, jotka
siellä ovat, voidaan turvata. Mutta maailma on monin tavoin muuttunut, ja tuo arviointi on
3



Pöytäkirjan asiakohta PTK 18/2018 vp
välttämätön. Mitä sitten lainsäädännöllisesti tehdäänkään, mihin ratkaisuihin päädytään,
on selvää, että se on tehtävä parlamentaarisesti ja tuo parlamentaarinen työryhmä on ase-
tettava. On hyvä, että tämä on nyt edennyt.

Toinen asia on se, että kun aloitin valtuutettujen puheenjohtajana — haluan tämän nyt
tässä sanoa eduskunnan pöytäkirjoihin — halusin heti myöskin selvityksen Kelan johdolta
lainsäädännöstä. Kelaa koskeva lainsäädäntö on jäänyt jälkeen. Kelan organisaatiota on
uudistettu, moni asia on muuttunut, ja erityisesti kaikki yleiset valtionhallinnon periaatteet
eivät koske Kansaneläkelaitosta. Esimerkiksi kun Kelan johtajisto valitaan, niin heitä ei
voi valita määräaikaisiksi, mikä on muualla valtionhallinnossa vastaavissa tehtävissä tar-
koituksenmukaista ja virkamieslaissa säädetty. Kun tämän olen nähnyt, niin pyysin Kelan
johtoa arvioimaan muutostarpeet. Annamme myös itse lähetekeskusteluna näkemykset.
Tuo lista on nyt käsitelty Kelan hallituksessa ja valtuutetuissa, ja olemme lähettäneet sen
valtioneuvostolle. Toivomme todellakin pikaisesti lainsäädäntöehdotuksia, jotta Kelaa
koskeva lainsäädäntö olisi ajan tasalla.

Ihan viimeiseksi vielä eduskuntaryhmien kannasta. Kun tämän selvitysehdotuksen esi-
tin ja tuen sieltä sain, niin yksimielisesti todettiin, että on huono asia, ei ole tarkoituksen-
mukaista, että tällä hetkellä Kelan valtuutetuissa ei ole kaikkien eduskuntaryhmien edus-
tajia. Se on tietenkin eduskunnan omissa käsissä, se ei välttämättä tarvitse lainsäädäntö-
muutosta. Yhdyn tähän näkemykseen, että olisi tarkoituksenmukaista, [Puhemies koput-
taa] että tieto kulkisi kaikkiin eduskuntaryhmiin, ja tämä asia pitää saada kuntoon, jotta
valvonta on riittävää.

20.05 Antti Kurvinen kesk: Arvoisa rouva puhemies! Tahdon tähän Kelan valtuutettu-
jen kertomuksen käsittelyyn ottaa vielä yhden näkökulman, missä minusta myös Kela on
erittäin mallikas toimija meillä julkisella sektorilla ja osana meidän valtiokoneistoa, siinä
mielessä, että nyt muualla valtionhallinnossa — on kysymys sitten käräjäoikeuksista, ulos-
otosta, Verohallinnosta, varuskunnista, ihan mistä tahansa muusta — kaikki säästöthän,
mitä on tehty viimeisen parinkymmenen vuoden aikana, on tehty sillä tavalla, että ollaan
vähennetty toimipaikkoja, ja sitten niissä isoissa toimipaikoissa on toiminta paisunut ja ku-
lut paisuneet kuin pullataikina, ja siihen ei ole puututtu millään tavalla. Sitä toimipaikka-
verkkoa harventamalla ja toimipaikkoja keskittämällä on tehty ne säästöt. Mutta Kelassa,
vaikka siellä on keskitetty tiettyjä päätöksiä, vaikka siellä on tehty muita järkeistyksiä,
vaikka siellä on digitalisoitu palveluita, on haluttu pitää kiinni vahvasta alueellisesta toimi-
paikkaverkostosta. Se on kyllä sellainen oppi, mitä toivoisin muullekin valtionhallinnolle:
ottakaa Kelasta siinä oppia.

Keskustelu päättyi.

Eduskunta hyväksyi valiokunnan ehdotuksen kannanotoksi kertomuksen K 15/2017 vp
johdosta. Asian käsittely päättyi.
4


	8
	19.53
	19.55
	19.57
	19.59
	20.01
	20.03
	20.05


