















































DEM9CEE.tmp.xml


Pöytäkirjan asiakohta PTK 66/2018 vp

 Tarkistettu
4.0

Pöytäkirjan asiakohta 

PTK 66/2018 vp

Täysistunto

Torstai 14.6.2018 klo 16.00—18.54

2.8. Suullinen kysymys asuntomarkkinoista (Pauli Kiuru kok)
Suullinen kysymys SKT 104/2018 vp

Suullinen kyselytunti

Puhemies Paula Risikko: Kokoomuksen eduskuntaryhmän kysymyksen esittää edustaja
Kiuru.

Keskustelu

16.53 Pauli Kiuru kok: Arvoisa rouva puhemies! Suomen talous on hyvällä kasvu-ural-
la. Kuluttajien ja sijoittajien luottamus on kasvanut. Myös asuntomarkkinoilla on vauhtia.
Uusia asuntoja rakennetaan nopeammin kuin kertaakaan 2000-luvulla.

Toisaalta markkinat eriytyvät. Hinnat nousevat kasvukeskuksissa, mutta toisaalta taas
haja-asutusalueilla kehitys on päinvastaista. Perheasuntojen tarve vähenee, mutta sitten
taas toisaalta pienien asuntojen ja yksiöiden kysyntä on kasvanut. Jopa ylikysyntää on pai-
kallisesti. Yksi trendinomainen muutos on se, että kaupungistuminen jatkuu edelleen.

Kysynkin ministeri Tiilikaiselta: miten luonnehditte asuntomarkkinoiden tilannetta täl-
lä hetkellä nimenomaan kuluttajien näkökulmasta? Ja edelleen: miten luonnehditte maan-
käyttö- ja rakennuslain uudistusta ja sen vaikutuksia kasvavien kaupunkiseutujen ja muun
Suomen tarpeiden näkökulmasta? [Eero Heinäluoma: Aika vaikea kysymys!]

16.55 Asunto-, energia- ja ympäristöministeri Kimmo Tiilikainen (vastauspuheen-
vuoro): Arvoisa puhemies! Asuntomarkkinoiden tilanne on, sanoisin, aika elävä ja vilkas,
ja niin on myös rakentamisen tilanne. Kuten kysyjä totesi, asuntoja rakennetaan tällä het-
kellä ennätyksellistä tahtia, ja tuo asuntojen tuotanto on suuntautunut juuri niihin asunto-
tyyppeihin, joilla eniten on kysyntää markkinoilla, varsin pieniin asuntoihin. Myös tuo ku-
vaamanne tilanne markkinoitten eriytymisestä maan eri osien välillä pitää paikkansa.

Oikeastaan maankäyttö- ja rakennuslain osalta ja kaupunkien kaavoituksen osalta täy-
tyy varmistaa välineitä kaavoittajille, jotta pystytään riittävän nopeasti myös kaavoitta-
maan. Näin on maankäyttö- ja rakennuslain uudistuksessa [Puhemies koputtaa] toistaisek-
si tehty, ja näin tullaan myös kokonaisuudistuksessa etenemään. Oikeastaan huoli on se,
että jos asuntojen hinnat karkaavat liian korkealle ja taloyhtiölainojen [Puhemies koput-
taa] osuus kasvaa, tunnistavatko kaikki kuluttajat näihin sisältyvät riskit.

Kysymyksen käsittely päättyi.


