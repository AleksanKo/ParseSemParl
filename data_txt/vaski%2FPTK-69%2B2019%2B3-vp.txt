















































DEME26A.tmp.xml


Pöytäkirjan asiakohta PTK 69/2019 vp
Pöytäkirjan asiakohta 

PTK 69/2019 vp

Täysistunto

Perjantai 22.11.2019 klo 13.00—13.29

3. Hallituksen esitys eduskunnalle laiksi sairausvakuutuslain muuttamisesta ja väliaikai-
sesta muuttamisesta

Hallituksen esitys HE 40/2019 vp
Valiokunnan mietintö StVM 9/2019 vp

Toinen käsittely

Puhemies Matti Vanhanen: Toiseen käsittelyyn esitellään päiväjärjestyksen 3. asia. Nyt
voidaan hyväksyä tai hylätä lakiehdotus, jonka sisällöstä päätettiin ensimmäisessä käsitte-
lyssä.

Keskustelu

13.02 Timo Heinonen kok: Arvoisa herra puhemies! Hyvät edustajakollegat ja muut pai-
kallaolijat! Tässä esityksessä siis ehdotetaan lääkekorvausjärjestelmän määräaikaisen käy-
tön jatkamista myös tuleville vuosille. Tämä uudistushan tuli voimaan vuonna 2017, ja tä-
män tarkoituksena oli hallitusti käyttöönottaa uusia lääkkeitä ja mahdollistaa uusien lääk-
keiden saatavuus niitä tarvitseville.

Meillä Suomessa erilaisista siitepölyallergioista kärsiviä ihmisiä on yli miljoona tai ehkä
enemmänkin, ja siitepölyallergioihin on saatu viime vuosina myös suuhun annettavaa sie-
dätyshoitoa, mutta miljoonasta siitepölyongelmista kärsivästä ainoastaan noin 7 000 on
saanut tätä siedätyshoitoa. Hoidon itse asiassa pitäisi olla huomattavasti yleisempää, koska
sillä hoidetaan nimenomaan taudin syytä eikä pelkästään oireita.

2015 tuli käyttöön uudenlaisia koivuallergian siedätyshoitoja, eli perinteisten pistosten
sijaan koivun allergeeneille on siedätetty myös kielen alle tiputettavan liuoksen avulla.
Myös oma lapseni on ollut mukana tämäntyyppisessä siedätyshoidossa, ja voin sanoa ko-
kemuksesta, että se on ollut hyvin inhimillistä, helppoa ja myös erittäin tuloksekasta. Tämä
siedätyshoito kestää kolme vuotta: puoli vuotta joka ilta kielen alle laitetaan tätä siedätys-
ainetta ja jälleen puoli vuotta ollaan ilman, sitten jälleen olisi tarkoitus puoli vuotta siedät-
tää ja vielä kolmantena vuonna puoli vuotta siedättää. Tällä tavalla siis saataisiin monen
lapsen ja myös aikuisen kohdalla siitepölyongelmaa huomattavasti helpottumaan. Olen
itse tässä isänä myös oppinut sen, että monet allergeenit ovat — lapseni puhuu jotenkin
niin — ristiin allergoivia, eli koivuallergia näkyy sitten allergiana vaikkapa kissoihin tai
hevosiin, tai mitä kaikkea nyt sitten onkaan. En ihan niin hyvin tätä tunne kuin oma lapseni
tuntee, mutta jotain olen tästä kuitenkin oppinut.

Sen olen myös oppinut, että moni lapsi pelkää pistoksia. Nyt meillä on Suomessa tulos-
sa tilanne, että nämä käynnissäkin olevat siedätyshoidot ovat päättymässä. Tulokset ovat
olleet hyviä, sivuvaikutukset ovat olleet lieviä. Suomessa hoito on ollut mahdollista Fi-
mean eli Lääkealan turvallisuus- ja kehittämiskeskuksen erityisluvalla. Myös allergologi,
 Tarkistettu
4.1



Pöytäkirjan asiakohta PTK 69/2019 vp
professori Erkka Valovirta ilmaisi huolestuneisuutensa siitä, että meillä tämä poikkeuslu-
pa on nyt päättymässä. Esimerkiksi hän alan yhtenä parhaana asiantuntijana olisi toivonut,
että Fimealta olisi löytynyt ainakin siirtymäaikaa, sillä kokemukset ovat olleet erittäin hy-
viä. Syy tähän, että jo käynnissä olevat hoidot ollaan Suomessa keskeyttämässä, on se, että
nyt on kauppaan tullut kaksi myyntiluvallista lääkevalmistetta, joissa on injektioneste ja
kielenalustabletti. Uusi kielenalustabletti ei kuulu kuitenkaan vielä Kelan korvauksen pii-
riin, ja se, mikä tässä asiassa huolestuttavampaa on, on se, että tämän tabletin käytön ala-
ikäraja on kuitenkin 18 vuotta. Siedätyshoidon aloittaminen sitä nuoremmille onnistuu siis
jatkossa ainoastaan pistoksina.

Näiden kaikkien lasten, jotka nyt ovat esimerkiksi tämän kolmevuotisen hoidon ensim-
mäisessä vaiheessa tai toisessa vaiheessa ja ovat saavuttaneet hyviä tuloksia, hoidot nyt
loppuvat. Onhan tämä nyt kerta kaikkiaan järjetöntä. Pistossiedätyshoito vie nimittäin
myös terveydenhuollon resursseja merkittävästi, sillä hoitoja annetaan pistoksena alussa
viikoittain — eikä muuten yleensä kotikunnassa vaan isommissa keskuskaupungeissa — ja
alle 15-vuotiaalla pitää olla aina saattaja mukana, ja hoidot tapahtuvat työpäivien aikana.
Aivan järjetöntä, että meillä aikuiset joutuvat ottamaan työstä vapaapäiviä viikoittain sen
takia, että heidän lastensa siedätyshoito ei enää jatkossa tämän helpon, iltaisin otettavan
nesteen kautta onnistuisi. Liuoshoidon aloittaneille pitäisi minun mielestäni kyllä löytää
ratkaisu viedä kolmivuotinen hoito loppuun asti. Itse olen sitä mieltä, että kun ongelmia ei
ole ilmennyt, niin uusiakin hoitoja voisi aloittaa, mutta se on kertakaikkisen typerää, että
me keskeytämme hoidot siinä vaiheessa, kun ensimmäisiä tuloksia on saatu aikaiseksi.

Arvoisa puhemies! Toivon, että Rinteen hallitus ja asiasta vastaavat ministerit ottavat tä-
män huolen vakavasti, näin Lapsen oikeuksien viikollakin, sillä meillä on paljon lapsia,
jotka ovat pistospelkoisia, ja äsken kerroin, mitä kaikkea muuta ongelmaa tämä aiheuttaa
meillä Suomessa.

13.08 Pekka Aittakumpu kesk: Arvoisa puhemies! Ajattelin ensin puhua tuolta omalta
paikaltani, mutta kun huomasin, että täällä on meillä yleisössä lapsia, niin ajattelin tulla
tänne pönttöön puhumaan. On niin mukava nähdä lapsia täällä eduskunnassa. Lapset ovat
meidän maamme tulevaisuus, ja jotkut teistä saattavat istua tässä salissa myöhemmin. Mi-
hin tahansa elämä teitä viekin, niin kaikki tiet ovat arvokkaita. 

Viime viikolla puhuimme keskustan aloitteesta täällä salissa lapsi- ja perhemyönteisen
Suomen rakentamisesta ja pohdimme, miten voisimme tehdä tästä maailman parhaasta
maasta vieläkin lapsi- ja perheystävällisemmän. 

Täällä eduskunnassa on useamman edustajan rintapielessä viime viikkoina ollut tällai-
nen helmenvalkea nauha. Se on keuhkosyöpänauha, jonka tausta on aika koskettava. Te
lapset voitte myöskin tarkkailla, huomaatteko jonkun muun edustajan rintapielessä tällai-
sen tai jonkin muun nauhan tai merkin. Tämän keuhkosyöpänauhan suunnittelija Maria
kertoo tällä tavalla: ”Olin 43-vuotias saadessani keuhkosyöpädiagnoosin. Diagnoosi vii-
västyi usealla vuodella, koska lääkärit eivät uskoneet nuorella ja tupakoimattomalla naisel-
la voivan olla keuhkosyöpä hengitysoireiden aiheuttajana. Syöpäni oli myöhäisen diag-
noosin vuoksi ehtinyt jo kasvaa ja levitä, mikä tarkoittaa sitä, ettei minulle ole parantavaa
hoitoa.” Keuhkosyöpä on tappavimpia syöpiä, ja siihen voi sairastua periaatteessa kuka ta-
hansa meistä. Nauhaa jakava Suomen Syöpäpotilaat ry kertoo, että Suomi on jäänyt keuh-
kosyövän hoitotuloksissa jälkeen muista Pohjoismaista. Yhdistyksen mukaan yhtenä syy-
nä tähän on muun muassa uusien lääkkeiden käyttöönoton hitaus. 
2



Pöytäkirjan asiakohta PTK 69/2019 vp
Arvoisa puhemies! Keskustan kanta on se, että päätökset tulee tehdä aina ihmisen ja ih-
misyyden näkökulmasta. Olipa lääkettä vaativa sairaus mikä tahansa, potilaan, kansalai-
sen kannalta olennaista on, että hänellä on mahdollisuudet saada tarvitsemansa lääke tur-
vallisesti ja nopeasti. Sen vuoksi kaikki lääkkeiden saatavuutta parantavat toimet ovat
enemmän kuin tervetulleita. 

Lääkkeiden saatavuudessa on kyse laajasta kokonaisuudesta. Yhtenä myönteisenä toi-
mena on tämä hallituksen esitys, jossa lääkkeiden ehdollista korvattavuutta jatketaan. So-
siaali- ja terveysvaliokunnan mietinnössä toteamme, että hallituksen esityksen mukaan eh-
dollinen korvattavuus on mahdollistanut uusien lääkkeiden nopeamman ja hallitun käyt-
töönoton. Tämä todettiin myös valiokunnan kuulemisessa, jossa tuotiin esille, että potilas-
järjestöillä on myönteisiä kokemuksia ehdollisen korvattavuuden tuomista hyödyistä lääk-
keiden käyttäjille. Valiokunta pitää lakiehdotusta tarkoituksenmukaisena ja puoltaa sen
hyväksymistä muuttamattomana. 

Valiokunta tuo esille myös, että kokemukset mallin toimivuudesta ovat rajallisia, koska
malli on ollut käytössä vasta kaksi vuotta. Valiokunta pitää tärkeänä, että kokeilun aikana
ehdollisen korvattavuuden mallin toimivuutta ja sen vaikutuksia arvioidaan huolellisesti
niin lääkkeiden käyttäjien, lääkekorvausjärjestelmän kuin lääkealan toimijoidenkin näkö-
kulmasta.

13.12 Arja Juvonen ps: Arvoisa herra puhemies! Sosiaali- ja terveysvaliokunnassa on ol-
lut tämä hallituksen esitys käsittelyssä, ja tässä esityksessä ehdotetaan, että lääkkeiden eh-
dollista korvattavuutta koskevaa sääntelyä jatketaan muutettuna vuoden 2025 loppuun
saakka. Ehdollisen korvattavuuden toimintamallissa lääkkeiden hintalautakunta voi hy-
väksyä korvattavuuden ja tukkuhinnan ehdollisena myyntiluvalliselle lääkevalmisteelle,
jos sen käytön laajuudesta, terveyshyödyistä tai kustannusvaikuttavuudesta on vielä rajal-
lisesti tietoa. 

Tämä lakiesitys mahdollistaa sen, että lääkkeiden käyttäjät hyötyvät ehdollisen korvat-
tavuuden menettelyn jatkamisesta, sillä se mahdollistaa joidenkin uusien lääkkeiden saa-
misen hoitovaihtoehtojen piiriin. Ehdollisen korvattavuuden menettely on mahdollistanut
muutamien kymmenien uusien lääkehoitojen aiempaa nopeamman käyttöönoton Suomes-
sa, millä on ollut suuri merkitys niitä lääkkeitä tarvitsevien potilaiden kannalta. 

Meillä on paljon erilaisia sairauksia, joiden lääkehoito voi olla hyvin kallista. Puhumme
harvinaisista sairauksista, puhumme syöpähoidoista ja erityisesti uuden ajan syöpälääk-
keistä. Sen takia on erittäin tärkeää, että myös nämä uudet lääkkeet, joilla saadaan helpo-
tusta ja joilla on vaikuttavuutta muun muassa syöpähoitoihin, tulevat markkinoille. Siinä
mielessä lakiesitys on merkittävä juurikin näiden potilaiden kannalta. On hyvä asia, että
tutkijat jatkavat työtään ja saamme uusia syöpälääkkeitä markkinoille ja potilaiden käyt-
töön. Hinnat ovat niin kohtuuttomia, että on hyvä, että lääkkeiden hinnat ovat käyttäjille sa-
mat ja jakeluketjun sisäiset alennukset ovat myös kiellettyjä. Tämä esitys turvaa sen.

13.14 Aki Lindén sd: Arvoisa herra puhemies! Minusta tässä edellä käytetyt kolme pu-
heenvuoroa edustajakollegoiden taholta ovat kuvanneet hyvin, mistä tässä on kysymys, ja
itse asiassa minulla ei siihen ole lisättävää. On hyvä, että jatketaan tätä käytäntöä.

Pyysin varsinaisesti puheenvuoron kuultuani edustaja Heinosen sinänsä hyvää tarkoit-
tavan puheenvuoron, enkä halunnut vastauspuheenvuoroa pyytää vaan tässä varsinaisen
puheenvuoron käyttää, koska se ongelma, josta edustaja Heinonen kertoi, on suoraa seura-
3



Pöytäkirjan asiakohta PTK 69/2019 vp
usta siitä, että edellisen hallituksen aikana leikattiin lääkekorvauksia merkittävästi, ja toki
se sitten heijastuu hyvin moniin erillisiin yksittäisiin asioihin. Avasin tuossa Kansaneläke-
laitoksen tilastollisen vuosikirjan aikasarjan vuodesta 2000 lähtien. Joka vuosi vuoteen
2016 saakka parannettiin lääkekorvauksia, toisin sanoen tuli enemmän lääkkeitä korvaus-
järjestelmän piiriin, mutta käänne tapahtui vuosien 2016 ja 2017 välissä, jolloin Suomessa
leikattiin lääkekorvauksia, ja totta kai se on heijastunut sitten lääkkeiden käyttäjien elämäs-
sä monella eri tavalla, muun muassa sillä tavalla kuin edustaja Heinonen äsken kuvasi.

13.15 Päivi Räsänen kd: Arvoisa herra puhemies! Lääkekorvausjärjestelmän tarkoituk-
senahan on varmistaa, että potilaat saavat tarpeellisen lääkehoidon kohtuullisin kustannuk-
sin, ja sen takia on todellakin tärkeää, että tästä järjestelmästä pidetään huolta. Jotta kor-
vattavien valmisteiden hintasääntely ja lääkekorvausjärjestelmä kokonaisuutena toimisi-
vat tarkoitetulla tavalla, nämä ehdotetut muutokset ovat tarpeellisia. Tässähän on todella-
kin tarkoitus, että tätä määräaikaisesti käytössä olevaa ehdollista korvattavuutta koskevaa
sääntelyä jatketaan edelleen, vielä vuoteen 2025 saakka. 

Tämän sääntelyn pohjalta on tehty 33 ehdollista korvattavuutta koskevaa päätöstä, jotka
koskevat pääasiassa syöpälääkkeitä, mutta siellä on myös muitakin, esimerkiksi hermos-
toon vaikuttavia lääkkeitä ja immuunivasteen muuntajia. Eli monen potilaan kannalta to-
dellakin tärkeitä kysymyksiä, vaikkakin tämä ehdotettu muutos ei sinänsä vaikuta potilai-
den asemaan, koska potilaat eivät tähänkään asti ole saaneet korvausta valmisteista, joista
peritty tukkuhinta on ollut vahvistettua tukkuhintaa suurempi. 

Tämä asia, jonka edustaja Heinonen otti puheessaan esiin, on kyllä tärkeä, ja ajattelen
myös, että tämä tulee hoitaa, vaikka se ei aivan suoranaisesti tähän sääntelyyn liity. Sitten
totean, että itsekin kyllä suren sitä, että viime kaudella tehtiin näitä lääkekorvauksiin liit-
tyviä leikkauksia. Mielestäni nyt olisi todella tarpeen, että hallitus toisi lääkekorvausjärjes-
telmään liittyviä esityksiä meille ripeään tahtiin, ja nostan esimerkiksi diabeteslääkkeet,
jotka koskevat valtavan suurta osaa suomalaisista, usein pienituloisia eläkeläisiä, joiden
osalta diabeteksen hoitokustannukset kasvoivat merkittävästi. En ole ainakaan vielä halli-
tuksen ministereiltä saanut vastausta siihen, aiotaanko tämä ongelma korjata. Ainakin vii-
me vaalikaudella vielä yhdessä silloisen opposition kanssa tätä vaadimme. Toivon, että te
hallituspuolueiden edustajat nyt kiritätte, että saadaan myös nämä muutokset aikaan.

13.18 Timo Heinonen kok: Arvoisa herra puhemies! En nyt oikein ymmärrä, miten se voi
olla edellisen hallituksen syy, kun edellisen hallituksen aikana, edustaja Lindén, tämä hoi-
to on toiminut. Tämä hoito on toiminut, ja lapsilla on ollut mahdollisuus saada ilman pis-
toksia siitepölyn siedätyshoitoa. Ei kyllä ainakaan julkisuudessa olleissa, Fimealta saaduis-
sa tiedoissa kerrota tämäntyyppistä syytä sille, vaan he kertovat, että Suomessa hoito on ol-
lut mahdollista Fimean eli Lääkealan turvallisuus- ja kehittämiskeskuksen erityisluvalla tä-
män ranskalaisen Staloral-lääkkeen osalta. Ja jos se sitten on edellisen hallituksen syy, että
tämän hallituksen aikana tämän lääkkeen käyttömahdollisuudet loppuvat, niin silloin tie-
tysti vastuullinen hallitus varmasti tekee korjauksen, että se on myös tämän hallituksen ai-
kana mahdollista. Minun mielestäni tuntuu vähän erikoiselta, että sen hallituksen aikana,
jota te syytitte, tämä inhimillinen hoito on ollut lapsille mahdollista ja nyt kun se teidän hal-
lituksen aikana kielletään, se olisi sitten muka Sipilän hallituksen syytä.
4



Pöytäkirjan asiakohta PTK 69/2019 vp
13.20 Arja Juvonen ps: Arvoisa herra puhemies! Edustaja Lindén, mainitsitte lääkekor-
vauksista leikkaamisen. Kyllä minun mielestäni se tie on käyty nyt loppuun. Lääkekorva-
uksista ei tule leikata, päinvastoin. Omavastuiden poistaminen on osunut kipeimmin juuri-
kin pienituloisiin, työttömiin, eläkeläisiin. Lääkkeet ovat merkittävä kuluerä juurikin heil-
le.

Perussuomalaisten vaihtoehtobudjetissa on huomioitu tämä asia. Olemme sitä mieltä,
että tämä on ollut kohtuutonta ja tällä tiellä emme voi jatkaa, ja me esitämmekin, että tämä
50 euron omavastuu poistetaan. Eli haluamme helpottaa niitä ihmisiä, jotka joutuvat valit-
semaan lääkkeen tai ruuan välillä, että hakevatko lääkkeen vai menevätkö leipäjonoon ha-
kemaan leivän vai millä tavalla rahat saadaan riittämään. Samalla tavalla myös diabetes-
lääkkeiden korvausluokan palauttaminen. Näistä asioista on tullut valtavasti myös palau-
tetta meille kansanedustajille tuolla kentällä ihmisiä kohdatessa, eli täytyy kuunnella, mitä
ihmisillä on asiaa, ja toimia myös täällä eduskunnassa parhaamme mukaan, jotta voimme
helpottaa ihmisten arkea. Eli jokainen tarvitsee lääkkeitä joskus, ja erityisesti sitten pieni-
tuloisille lääkkeen hommaaminen ja hankkiminen voi olla hyvinkin vaikeaa. Yksi sairas-
tuminen voi kääntää ihan täysin eläkeläisen toimeentulon ja pärjäämisen kuukaudessa, saa-
ti että joutuisi sairaalaan. Silloin meillä on ihan valtavasti suuria ongelmia. Haluamme hel-
pottaa sitä arkea, ja uskon, että hyvin moni meistä ajattelee samoin.

13.21 Jari Myllykoski vas: Arvoisa herra puhemies! Hyviä puheenvuoroja ja hyviä huo-
mioita. Toki en tässä halua ruveta syyttelemään edellistä hallitusta sen kummemmin, mut-
ta täytyy sanoa, että meillä rupeaa kohta lanka loppumaan, kun parsimme edellisen halli-
tuksen sukkia, joihinka on poljettu reikiä. Nyt onneksi ollaan huomioitu tämä kehitys. Voi
sanoa, että Kelan osaltahan tehdään nytkin koko ajan tarkastelua, mitä tapahtui kakkosluo-
kan diabeteksen osalta, kun meillä lääkekorvauksia alennettiin, mitä on tapahtunut. No sel-
vää tällä hetkellä ei ole vielä, vaikuttiko se dramaattisesti siihen suuntaan, että meillä läh-
dettiin pistosten puolelta hakemaan, tai olisiko se ykköstyypin diabeteksen hoito sitten
noussut, mutta nyt on näissä alustavissa selvityksissä tietoni mukaan kuitenkin osoittautu-
nut, että toimeentulotuelle on siirrytty eli haetaan enemmän sitten kuntien sosiaaliturvan,
perusturvan, kautta siitä syystä maksusitoumuksia, niin että lääkinnällinen hoito toisen
tyypin diabetekseen on lisännyt sitä, eli se on leikannut todellisuudessa sitä, kuinka raha
riittää. 

Minun mielestäni edustaja Juvonen sen hyvin kuvasi, että nyt on oikea aika reagoida
niin, että me emme kavenna ihmisten leipää sillä, että jonkun sairauden osalta meillä kor-
vaustaso laskee niin, että ihmisen arkea leikataan niin, että me jo asetamme ihmisiä sille ta-
solle, että he joutuvat valitsemaan leivän tai lääkityksen. Silloin täytyy sanoa, että valtio-
valta tekisi erittäin kylmiä arvovaltapäätöksiä, ja nyt on aika lähteä muuttamaan sitä, sillä
emme ihmisten inhimillistä arkea voi tehdä sellaiseksi — niin kuin hallituksen linja on.
Kyllä meidän pitää huolehtia siitä. Jos se sitten kirpaisee taloudellisesti, niin inhimillisyy-
den pitää kuitenkin olla ensiarvoisen tärkeää, sen, että me olemme niitten ihmisten tukena,
joittenka arkeen suoranaisesti kaikki vaikuttaa. Siinä mielessä pidän tätä kyllä hyvänä
muutoksena. Tässä on reagoitu oikeaan asiaan, ja viimeistään nyt on ollut se oikea aika, ja
siinä mielessä hallitus on tehnyt oikein. Siinä mielessä me olemme edustaja Heinosen
kanssa samaa mieltä, että lopputulema on kuitenkin oikea, ja sen edustaja Heinosen hyvän
ja perusteellisen näkemyksen kannalla olen minäkin.
5



Pöytäkirjan asiakohta PTK 69/2019 vp
13.24 Ben Zyskowicz kok: Arvoisa herra puhemies! Edustaja Myllykosken puheenvuo-
ron perusteella kolme pointtia: 

Ensinnäkin sanoitte, että pitää ajatella ihmisten toimeentuloa ja korostaa ja korottaa sitä,
vaikka se kirpaisisikin taloudellisesti. Haluan kuitenkin muistuttaa, että kaikki hyvät asiat
— sosiaaliset tulonsiirrot, terveyspalvelut, koulutus, varhaiskasvatus, kaikki hyvät asiat —
rahoitetaan viime kädessä työnteolla ja yrittäjyydellä. Siis kaikki rahoitetaan viime kädes-
sä työnteolla ja yrittäjyydellä. Verotuksella niitä ei rahoiteta. Verotus on vain keino, jolla
osa työnteon ja yrittäjyyden hedelmistä voidaan ja tuleekin käyttää yhteiseksi hyväksi, esi-
merkiksi sosiaalisiin tulonsiirtoihin ja sote-palveluihin. Näin ollen tämmöinen ajattelu, että
annetaan lisää rahaa hyviin kohteisiin, vaikka se kirpaisisikin taloudellisesti — minkä ym-
märrän tarkoittavan, että vaikkakin se sitten heikentäisi työllisyyttä tai muulla tavoin va-
hingoittaisi taloutta — on mielestäni huonosti perusteltua, koska viime kädessä kaikki
nämä hyvät asiat rahoitetaan työnteolla ja yrittäjyydellä. 

Toinen pointti: Edustaja Myllykoski arvosteli edellisen hallituksen tekemiä ratkaisuja ja
sanoi, että rupeaa lanka loppumaan, kun parsitaan niitä aukkoja tai reikiä, mitä edellinen
hallitus aikaansai. No, edellinen hallitus aikaansai sen, että noin 140 000 ihmistä tässä
maassa pääsi työttömyydestä töihin. Mutta riippumatta tästä ja korostamatta nyt erikseen
tätä, oletteko te korjaamassa nyt sitten tällä vaalikaudella, esimerkiksi ensi vuoden budje-
tissa, ne säästöt, joita edellisen hallituksen aikana tehtiin esimerkiksi keliakiakorvauksiin
ja lääkekorvauksiin? Sikäli kuin minä olen ymmärtänyt, te ette ole korjaamassa. Eli te ar-
vostelette edellisen hallituksen tekemiä säästöpäätöksiä, ja nyt kun teillä on valta ja vastuu
korjata näitä asioita, te ette ensi vuoden budjetissa korjaa. Ja tämä vielä tilanteessa, jossa
hallitus on ilmoittanut, että kukaan kamreeri ei tule nyt sanomaan, että rahaa ei ole, eli ti-
lanteessa, jossa te katsotte, että tämmöisiä taloudellisia budjettirajoitteita ilmeisesti ei ole. 

Kolmas pointti, mikä liittyy tuohon ensimmäiseen pointtiin: Kai silläkin on jokin kiel-
teinen merkitys ihmisten toimeentulolle, että teidän hallituksenne ensi vuoden budjetti vä-
hentää työllisyyttä 5 000 hengellä? 5 000 ihmistä vähemmän on töissä.

Keskustelu ja asian käsittely keskeytettiin.
6


	3
	13.02
	13.08
	13.12
	13.14
	13.15
	13.18
	13.20
	13.21
	13.24


