















































DEMF2FC.tmpSave.xml


Pöytäkirjan asiakohta PTK 47/2015 vp
Pöytäkirjan asiakohta 

PTK 47/2015 vp

Täysistunto

Torstai 8.10.2015 klo 16.00—20.08

4. Hallituksen esitys eduskunnalle laiksi uusiutuvilla energialähteillä tuotetun sähkön tuo-
tantotuesta annetun lain muuttamisesta

Hallituksen esitys HE 15/2015 vp
Valiokunnan mietintö TaVM 3/2015 vp

Ensimmäinen käsittely

Puhemies Maria Lohela: Ensimmäiseen käsittelyyn esitellään päiväjärjestyksen 4. asia.
Käsittelyn pohjana on talousvaliokunnan mietintö TaVM 3/2015 vp. Nyt päätetään lakieh-
dotuksen sisällöstä.

Keskustelu

19.54 Hannu Hoskonen kesk: Arvoisa rouva puhemies! Nyt käsittelyssä on hallituksen
esitys 15, jossa ollaan oikaisemassa vuonna 2010 tehtyä lakia koskien uusiutuvilla energia-
lähteillä tuotetun sähkön tuotantotukea. Tätä lakia ollaan muuttamassa sen takia, koska
näitä tuulivoimaa koskevia hakemuksia on tullut niin paljon, että se 2 500 megawatin ylä-
raja, joka näille tukimääräksi silloin säädettiin siinä laissa, on reilusti ylittymässä, ja tästä
tulisi valtiolle valtavat kustannukset. Pitää muistaa, että silloin kun tätä lakia 2010 tehtiin,
siinä samassa yhteydessähän päätettiin ydinvoimaratkaisusta, päätettiin energiapuun käy-
töstä, energiatehokkuudesta ja sitten lopulta tästä nyt käsittelyssä olevasta tuulivoimatues-
ta.

Valiokunta kuuli asiantuntijoita, yhteensä seitsemää asiantuntijaa kuultiin, plus yhden
lausunto saatiin kirjallisena. Valiokunta toteaa, että vaikka tätä lakia ollaan nyt muuttamas-
sa — ja valtion kannalta nimenomaan niin, että ei jouduttaisi kohtuuttomiin korvauksiin tai
kohtuuttomiin tukipäätöksiin, kun todella hakemuksia on enemmän kuin sen 2 500 me-
gawatin tehon edestä — niin kuitenkin tämä lakimuutos, hallituksen esitys ja tämä mietin-
tö, turvaa tämän alkuperäisen ajatuksen uusiutuvan energian tuesta tuulivoiman osalta. Sa-
malla kuitenkin tämä talousvaliokunnan mietintö ja lakimuutosesitys rajaa kustannuksia,
joita valtiolle aiheutuu järjestelmän saamasta suuresta suosiosta — hakemuksia tuli todella
paljon — ja sitten kuitenkin tämä lakimuutosesitys turvaa myös sen, että uusiutuvan ener-
gian tavoite Suomessa toteutuu niiden tavoitteiden mukaisesti, mitä Euroopan unioni on
meille velvoittanut ja mitä itse olemme omiksi tavoitteiksi asettaneet.

Valiokunta pitää kuitenkin tärkeänä merituuliprojektia, joka on tuonne Suomen ranni-
kolle suunnitteilla, ja jättää sen nyt lakimuutoksen ulkopuolelle. Se on sellainen erittäin ar-
vokasta tietoa keräävä tuulivoimaprojekti, jolle on jo jonkun verran investointitukea annet-
tu. Huolimatta tämän tuen rajauksista nyt tämä merituuliprojekti viedään loppuun ja tällä
keinoin kerätään arvokasta tietoa siitä, miten meriolosuhteisiin tuulivoimaa tulevaisuudes-
sa tulee rakentaa. Se tieto Suomeen todella tarvitaan, koska emmehän koskaan tiedä, mikä
 Tarkistettu
4.0



Pöytäkirjan asiakohta PTK 47/2015 vp
on tilanne esimerkiksi kymmenen vuoden kuluttua. Kun tässä tilanteessa tällä hetkellä
olemme ja talousvaliokunta joutui mietinnössään ottamaan nämä seikat tarkasti huomioon
erittäin pitkällisen, hyvän harkinnan jälkeen, kuultuaan asiantuntijoita, niin on tärkeää, että
keräämme tietoa merituuliprojektista tulevia aikoja varten. Ongelmahan aiheutui tästä ko-
vin runsaasta hakemusryntäyksestä, kun sähkön hinta putosi markkinoilla ja syntyi tilan-
ne, jossa nämä investointi- ja tuotantotuet menivät niin korkeiksi, että katsottiin, että se on
liian kallista sähköä tälle maalle, ja tähän kohtuullisuuteen nyt sitten tällä uudella lakiesi-
tyksellä päästään.

Lopuksi, arvoisa rouva puhemies, totean vielä sen, että on syytä muistaa, ja talousvalio-
kunta keskusteli asiasta pitkään, että vaikka tämä uusiutuvan energian, tuulivoiman tuotan-
totukijärjestelmä nyt lakkaa tämän lakiesityksen mukaan niin, että viimeiset hakemukset
tulevat vuoden 2017 aikana — se on se takaraja, johon mennessä piti jättää näitä hakemuk-
sia, nythän niitä todella on jo ihan liialtikin — niin se tuotantotuki itsessään loppuu tämän
lakiesityksen mukaan vuonna 2030. Kuitenkaan nyt, kun tämä tarkka takaraja on saavutet-
tu, tämä nyt käsittelyssä oleva mietintö ei missään nimessä sulje sitä mahdollisuutta, ettei-
kö näitä investointitukia voitaisi ja tuotantotukea tulevaisuudessakin maksaa. Talousvalio-
kunta painottaa, että kiinnitetään erityistä huomiota siihen, että tulevissa järjestelmissä
markkinaehtoisuus ja teknologianeutraalius toteutuvat, koska on muistettava se, että nämä
olosuhteet energiantuotannon kannalta muuttuvat lähivuosina ihan varmasti hyvin nopeas-
ti ja niihin muutoksiin on pystyttävä reagoimaan. Eli älkäämme tehkö sellaista lainsäädän-
töä, josta Suomelle aiheutuisi valtavan suuret kustannukset, ja sitten jos mahdollisesti
saamme halvempaa energiaa jostakin, niin ei itse olla tuottamassa turhan kallista energiaa
ja olla nostamassa erilaisia tuotantokustannuksia ja ennen kaikkea ihmisten asumiskustan-
nuksia.

Arvoisa rouva puhemies! Lopuksi totean vain, että valiokunta käsitteli tämän lakiesityk-
sen erittäin huolella ja päätyi tähän mietintöön, joka mielestäni on hyvä ja tasapainoinen ot-
taen huomioon Suomen kohonneet tuotantokustannukset ja ottaen huomioon voimassa ole-
vansähkönhinnan ja myös sen, että myös tulevaisuudessa tuulivoimalle jonkunasteista tu-
kea tulee. Mutta siihen palataan sitten aikanaan, kun aletaan muun muassa uutta ilmas-
tostrategiaa tässä talossa suunnitella.

20.00 Hanna Sarkkinen vas: Arvoisa puhemies! Tämä nykyinen syöttötariffi, joka on
muutaman vuoden ollut voimassa, on toisaalta edistänyt tuulivoimarakentamista Suomes-
sa ja kehittänyt tuulivoimateknologiaa todella paljon, mutta toisaalta sitten sen ongelma on
se, että se on ollut ylikompensoiva ja ylisuuria voittoja näille tuulivoimayhtiöille tuottava
eikä siinä mielessä kovinkaan kustannustehokas, joten on perusteltua, että tämä vanha sys-
teemi suljetaan. Mutta on myös tärkeää, että uusi uusiutuvan energian tukijärjestelmä ra-
kennetaan mahdollisimman pian, jotta investointiympäristö säilyy ennustettavana ja jotta
tuulivoimarakentaminen Suomessa tulevaisuudessakin jatkuu, samoin kuin muiden uusiu-
tuvien energioiden tukijärjestelmä. Olisikin perusteltua, että tämä uusi uusiutuvan energi-
an tukijärjestelmä olisi teknologianeutraali kilpailutusjärjestelmä, jossa pystyttäisiin kus-
tannustehokkaasti ja kustannustasoa ennakolta... Tai pystyttäisiin kilpailutusten kautta var-
mistamaan, ettei tule yllättäviä kustannuksia, ja sitten toisaalta saataisiin mahdollisimman
paljon uusiutuvan energian tukea. Uusiutuva energia... — On niin myöhäinen ilta, että mei-
naavat mennä sanat jo ihan sekaisin. — Mutta tosiaan, pidän tärkeänä, että tämä uusi tuki-
2



Pöytäkirjan asiakohta PTK 47/2015 vp
järjestelmä valmistellaan mahdollisimman äkkiä, ja olisi perusteltua, että se tulisi voimaan
viimeistään vuonna 2017.

20.02 Teuvo Hakkarainen ps: Arvoisa rouva puhemies! Vielä tuulivoimasta vähäsen.
Edelliset hallitukset tekivät päätöksiä, joita nyt on syytä alkaa perumaan ja kiireellä. Kan-
natan tuulivoimatukien leikkaamista. Alun alkaenkaan ei olisi pitänyt luoda järjestelmää,
jossa veronmaksajat tukevat kannattamatonta tuulivoiman tuotantoa ja ulkomaiset sijoitta-
jat ja tuulivoimayhtiöt nappaavat rahat lompakkoihinsa. Kaikki tuo raha on pois yhteiskun-
nan tärkeimmistä tehtävistä.

Valtio on luvannut tuulisähkölle takuuhinnaksi 105,3 euroa per megawattitunti, eli toi-
sin sanoen valtio maksaa takuuhinnan ja pörssisähkön hinnan erotuksen sähköntuottajille.
Pörssisähkön hinta on noin 30 euroa per megawattitunti. Erotus, jonka valtio maksaa, on
siis 75 euroa per megawattitunti. Kuukaudessa veroeuroja käytetään tuulisähkön tukemi-
seen keskimäärin 15 miljoonaa euroa. Mitä enemmän tuulee, sitä enemmän rahaa kuluu.
Tuulivahinko-sivuston mukaan summa, jolla veronmaksajat tukivat eilen tätä kannattama-
tonta toimintaa, oli lähes 40 000 euroa ja viime viikolla summa oli 4,5 miljoonaa. Mitä jär-
keä tässä on? Syöttötariffin kustannukset tulevat olemaan suomalaisille veronmaksajille
miljardiluokkaa. Valtion budjetti on alijäämäinen ja tulee valitettavasti olemaan vastaisuu-
dessakin, eli tuulivoimaa tuetaan velkarahalla. Pitäisikö valtion velkaantua entisestään tuu-
livoiman takia? Ei pidä.

Arvoisa rouva puhemies! Viime maaliskuussa me silloiset talousvaliokunnan perussuo-
malaiset jätimme vastalauseen liittyen hallituksen esitykseen siitä, että Manner-Suomi
osallistuisi Ahvenanmaan maakuntaan rakennettavien tuulivoimaloiden syöttötariffien
kustannuksiin. Totesimme, että jos Ahvenanmaan maakunta haluaa tukea syöttötariffilla
omaa tuulivoimatuotantoaan, on sillä oikeus niin tehdä. Tuki kuitenkin täytyy maksaa
maakunnan omista varoista, ei valtion budjetista, eikä tätä periaatetta ole hyväksyttävää
kiertää millään erityisjärjestelyillä. Ahvenanmaan sähköverkko ei ole yhteydessä Suo-
meen vaan Ruotsiin Vattenfallin omistamaan alueverkkoon. Ahvenanmaalle rakennettava
sähkön lisätuotanto alentaa ruotsalaisten sähkönkäyttäjien hintaa ja edistää Ruotsin teolli-
suuden kilpailukykyä. Tuen maksaja eli suomalainen veronmaksaja ei saa edes hyötyä
maksamalleen tuelle.

Koko nykyinen tuulivoiman syöttötariffijärjestelmä tulisi uusia, sillä tätä menoa vuon-
na 2020 syöttötariffeihin uppoaa vuositasolla yli 300 miljoonaa euroa.

Yleiskeskustelu päättyi.

Eduskunta hyväksyi hallituksen esitykseen HE 15/2015 vp sisältyvän lakiehdotuksen sisäl-
lön mietinnön mukaisena. Lakiehdotuksen ensimmäinen käsittely päättyi.
3


