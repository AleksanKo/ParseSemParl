















































DEMB4BB.tmp.xml


Pöytäkirjan asiakohta PTK 121/2018 vp
Pöytäkirjan asiakohta 

PTK 121/2018 vp

Täysistunto

Tiistai 27.11.2018 klo 14.00—17.59

2. Hallituksen esitys eduskunnalle laeiksi kuntien ja kuntayhtymien eräiden oikeustoimien 
väliaikaisesta rajoittamisesta sosiaali- ja terveydenhuollossa annetun lain 3 ja 7 §:n sekä 
eräiden kunta- ja palvelurakenneuudistuksesta annetussa laissa säädettyjen velvoitteiden 
soveltamisesta annetun lain 1 ja 2 §:n muuttamisesta

Hallituksen esitys HE 246/2018 vp

Lähetekeskustelu

Puhemies Paula Risikko: Lähetekeskustelua varten esitellään päiväjärjestyksen 2. asia.
Puhemiesneuvosto ehdottaa, että asia lähetetään sosiaali- ja terveysvaliokuntaan.

Lähetekeskustelua varten varataan enintään 45 minuuttia. Asian käsittelyssä noudate-
taan aikataulutettujen asioiden osalta sovittuja menettelytapoja.

Keskustelu

14.01 Krista Kiuru sd: Arvoisa puhemies! Tätä esitystä on todella odotettu. Rajoituslaki
on iso kysymys myös sosiaali- ja terveydenhuollon palveluiden kannalta: millä tavalla me
sovitamme yhteen sen, mitä tässä maassa voi yksityisen ja julkisen sektorin toimin sosiaa-
li- ja terveydenhuollossa tehdä. Tältä osin iso kysymykseni on hallitukselle, vielä kerran
kysyttynä: eikö näiden tuoreimpien julkisuudessa esiintyneiden tietojen valossa olisi ollut
järkevää tätä rajoituslakia kiristää edelleen? Sitä painetta täällä on ollut useimpina vuosi-
na, kun eduskunta on käynyt tätä keskustelua, ja kysynkin nyt vielä kerran: olisiko halli-
tuksella mahdollisuus arvioida sitä, että näiden tietojen valossa, joita on julkisuudessakin
esiintynyt, kyllä tälle rajoituslain kiristämiselle olisi selkeä yhteiskunnallinen tarve? Näil-
tä osin vielä kerran kysyn tätä.

Puhemies Paula Risikko: Sitten, ministeri Saarikko, haluatteko esitellä tämän? [Annika
Saarikko: Se oli keskustelun kautta?] — Keskustelun kautta.

14.02 Ben Zyskowicz kok: Arvoisa rouva puhemies! Tässähän on kyse siitä, että sote-uu-
distuksen viivästymisen vuoksi rajoituslakia edelleen jatketaan.

Pitää sanoa, että en ymmärrä, miksi vihervasemmisto vastustaa sote-uudistusta ja ennen
kaikkea siihen liittyvää valinnanvapautta. Nythän perusterveyspalveluissa on se tilanne,
että tosiasiassa valinnanvapaus toisaalta julkisen palvelutuottajan ja toisaalta yksityisen
palvelutuottajan välillä on lähinnä niillä, joilla on siihen varaa. Eli toisin sanoen yksityistä
lääkäriasemaa voivat käyttää ihmiset, joilla joko on omakohtaisesti siihen riittävästi varoja
tai jotka ovat ottaneet esimerkiksi lapselleen, kuten monet tänä päivänä tekevät, tämmöi-
sen sairauskuluvakuutuksen. Sen sijaan jos menette vaikkapa Helsingissä terveyskeskuk-
 Tarkistettu
4.0



Pöytäkirjan asiakohta PTK 121/2018 vp
siin, niin siellä jonossa ovat lähinnä pienituloiset lapsiperheet, siellä ovat työttömät ja siel-
lä ovat pienituloiset eläkeläiset.

Nyt kun sote-uudistuksen myötä toteutuu valinnanvapaus, se tarkoittaa sitä, että näille
pienituloisillekin ihmisille, joilla tänä päivänä ei ole mahdollisuutta valita julkisen ja yksi-
tyisen palvelutuottajan välillä taloudellisista syistä, tämä valinnanvapaus tulee, koska jul-
kisen palvelutuottajan ja järjestelmässä mukana olevan yksityisen palvelutuottajan hinta
eli asiakasmaksu on aivan sama. Tätä se valinnanvapaus tarkoittaa, ja pitää kyllä ihmetel-
lä, että vihervasemmisto, joka muutoin usein on julistamassa toimivansa pienituloisen ja
köyhän ihmisen puolesta, ei tässä olekaan kannattamassa uudistusta, joka antaa pienituloi-
sille ja köyhille ihmisille saman mahdollisuuden valita kuin tänä päivänä on niillä, joilla
siihen on enempi varoja.

Joskus olen kuullut tätä valinnanvapautta vastustettavan sillä perusteella, että se tulee
liian kalliiksi — ja edustaja Uotila täällä nyökkää. No, tämä uudistus on varmaan ensim-
mäinen kerta, kun vihervasemmisto on sitä mieltä, että köyhien, pienituloisten, sairaiden
ihmisten hyväksi käytetään liikaa julkisia varoja. Olen ymmärtänyt kaikissa muissa yhte-
yksissä, että hallituksia, ja nykyistäkin hallitusta, arvostellaan siitä, että ei riittävästi panos-
teta pienituloisten ihmisten hyväksi, esimerkiksi heidän terveydenhuoltoonsa, mutta nyt
tätä valinnanvapautta vastustetaankin sitten sillä perusteella, että jos tämä sama valinnan-
vapaus annettaisiin pienituloisille ihmisille kuin mikä on hyvätuloisilla ihmisillä, niin tämä
kuulemma tulee yhteiskunnalle liian kalliiksi. Mene ja tiedä.

Puhemies Paula Risikko: Otetaan tähän vastauspuheenvuoroja, elikkä Uotila, Kiuru,
Sarkkinen ja Andersson tässä vaiheessa.

14.05 Kari Uotila vas (vastauspuheenvuoro): Arvoisa rouva puhemies! Edustaja Zysko-
wicz, kysyitte, miksi vastustamme valinnanvapautta elikkä markkinamallia, ja puheenvuo-
rossanne myöskin totesitte, että siihen menee enemmän rahaa kuin nykyiseen malliin. Olen
ollut valtiovarainvaliokunnassa kuulemassa sote-uudistukseen liittyviä asiantuntijapu-
heenvuoroja nimenomaan taloudellisten seurausten näkövinkkelistä, ja asiantuntijoista eh-
doton enemmistö, voin väittää, että 90 prosenttia asiantuntijoista, jotka ovat arvioineet
sote-uudistuksen ja erityisesti valinnanvapauden taloudellista merkitystä, on todennut, että
3 miljardin kustannusten hillinnän sijaan on suuri riski, että kumuloituvat 3 miljardin lisä-
kustannukset. Siinä ei ole kysymys pienituloisten auttamisesta, vaan koko sosiaali- ja ter-
veysjärjestelmän rahoituksen pettämisestä ja sitä kautta myöskin entistä heikommista ja
kalliimmista palveluista pienituloisimmille.

14.06 Krista Kiuru sd (vastauspuheenvuoro): Arvoisa puhemies! Sosiaali- ja terveyden-
huollon uudistuksessa on kysymys siitä, mistä itse asiassa täällä aikaisemmat edustajat
ovat jo puhuneet: 5,3 miljardin euron markkinoiden siirrosta julkiselta sektorilta yksityi-
selle sektorille. Sitä halutaan myös kutsua valinnanvapauden edistämiseksi. Kun valinnan-
vapautta tongitaan tarkemmin, on selvinnyt eduskuntakäsittelyssä, että sillä keisarilla ei
ole kyllä uusia vaatteita.

Mitä tulee tänään käsittelyssä olevaan rajoituslakiin, on sanottava, että sosiaalidemo-
kraatit tulevat esittämään tämän lain valmistelun ja käsittelyn yhteydessä tässä talossa tiu-
kempaa, 15 prosentin rajoitusta, kuin mitä hallitus esittää. Hallitus esittää noin 30 prosen-
tin rajoitusta. On muistettava, että tämän rajoituksen tiukennus on nyt oikeansuuntainen
2



Pöytäkirjan asiakohta PTK 121/2018 vp
mutta riittämätön. Mainittu 30 prosentin raja tarkoittaisi esimerkiksi sitä, että nykyisestä
sairaanhoitopiiritoiminnasta voitaisiin ulkoistaa aika merkittäviä toiminta-alueita, [Puhe-
mies koputtaa] ja se poliittinen päätös on täällä mahdollisuus tehdä, hyväksytäänkö se vai
ei. Me emme hyväksy.

14.08 Hanna Sarkkinen vas (vastauspuheenvuoro): Arvoisa puhemies! Edustaja Zysko-
wiczille todettakoon, että vasemmistoliiton esitys siitä, että hoitotakuuta kiireettömän hoi-
don suhteen nopeutettaisiin yhteen viikkoon, toteutettaisiin terveyskeskusmaksun poisto ja
lisättäisiin terveyskeskuksiin lääkäreitä ja hoitajia, olisi paljon halvempi ja riskittömämpi
tapa parantaa perusterveydenhuollon toimivuutta, terveydellistä tasa-arvoa ja palveluiden
saatavuutta kuin riskialtis ja kallis markkinamalli. Meidän mallimme olisi myös halvempi,
ja se säilyttäisi hoidon integraation, mikä on ollut koko tämän uudistuksen tavoite. Mark-
kinamalli rikkoo integraation.

Arvoisa puhemies! Haluaisin kysyä ministeriltä: onko tämä rajoituslaki nyt riittävä, jot-
ta sillä voidaan ehkäistä kunnissa harjoitettuja lyhytnäköisiä kokonaisulkoistuksia sekä
omituisia kiinteistökeplotteluita?

14.09 Li Andersson vas (vastauspuheenvuoro): Arvoisa puhemies! Edustaja Zyskowicz
antaa nyt harhaanjohtavan kuvan siitä, miten tämä hallituksen markkinaehtoinen malli tu-
lee toimimaan. Ensinnäkin puhutaan samoista valintamahdollisuuksista huomioimatta si-
tä, että niiden palveluiden, jotka sote-keskuksissa tarjotaan valinnanvapausjärjestelmän
puitteissa, palveluvalikoima on suppeampi kuin tällä hetkellä on monissa sosiaali- ja ter-
veyskeskuksissa ja myöskin huomattavan paljon suppeampi kuin esimerkiksi on mahdol-
lista saada työterveydenhuollon kautta. Lisäpalveluita tarjotaan sitten jatkossa maksua vas-
ten niille, joilla on siihen varaa.

Samaten, jos halutaan tehdä sote-uudistusta, joka aidosti hyödyttää kaikista pienituloi-
simpia eniten, pitäisi kaikki se lisäraha, mitä järjestelmään ohjataan, käyttää tavalla, joka
kaventaa terveyseroja, esimerkiksi terveyskeskuksia vahvistamalla sekä terveyskeskus-
maksuja poistamalla. Tässä hallituksen esittämässä mallissa suurimmat hyötyjät ovat voit-
toja tavoittelevat firmat sekä ne hyvätuloiset, joiden omavastuut tämän mallin myötä las-
kevat nykyisestä.

Puhemies Paula Risikko: Ja seuraavaksi vastauspuheenvuorot edustajille Sarkomaa, Hei-
nonen ja Zyskowicz.

14.10 Sari Sarkomaa kok (vastauspuheenvuoro): Arvoisa puhemies! Pidän varsin kum-
mallisena sitä, että oppositio jarruttaa ja vastustaa sosiaali- ja terveydenhuollon uudistusta,
joka olisi juuri se kestävä ratkaisu siihen, että kunnat eivät tee kokonaisulkoistuksia. Se oli-
si ratkaisu siihen, että jokainen suomalainen saisi yhdenvertaisesti peruspalvelut. Se olisi
ratkaisu siihen, ettei enää kilpailutettaisi esimerkiksi vammaisten ja vanhusten palveluita.
Se olisi ratkaisu siihen, että ihmiset saisivat valita itse ne elämänaikaiset palvelut. On kan-
salaisaloitekin siitä, että vammaisjärjestöt haluavat, että valinnanvapaus otetaan Suomessa
käyttöön.

Olen perin kummastunut siitä, että vasemmistoliitto on — ja taitaapa siellä olla muukin
vihreä joukko — huolissaan siitä, että suomalainen hyvinvointiyhteiskunta halutaan pelas-
taa, halutaan semmoinen sosiaali- ja terveydenhuollon järjestelmä, jossa verovaroin turva-
3



Pöytäkirjan asiakohta PTK 121/2018 vp
taan yhdenvertaisesti kaikille palvelut, myös keskituloisille suomalaisille. Tämä ei ole
markkinamalli. Teidän mallinne on markkinamalli. Tässä mallissa julkinen valta vastaa
[Puhemies koputtaa] kaikista palveluista, joihin verorahaa tulee. Te itse käytätte, edustaja
Rinne, yksityistä työterveyshuoltoa. [Puhemies: Aika!] Miksi te ette halua, että se köyhä
eläkeläinen saa palvelut, tuottaa ne sitten julkinen tai yksityinen? Sitä ihmettelen.

14.11 Timo Heinonen kok (vastauspuheenvuoro): Arvoisa rouva puhemies! Edustaja
Zyskowicz kuvasi hyvin sitä, mikä on tilanne tällä hetkellä. Lääkärijonoissa meillä on elä-
keläisiä, työttömiä, monet lapsiperheet. Valinnanvapaus ei saa enää tulevaisuudessa olla
vain rikkaiden etuoikeus, niin kuin se tällä hetkellä on, vaan siitä pitää tehdä jokaisen suo-
malaisen perusoikeus, mitä kokoomus on pitkään ajanut.

On järkevää rajoituslailla nyt pitää tilannetta nykyisellään. Tilanne kuitenkin maakun-
nissa on odottava. Päätöksiä täytyy eduskunnasta saada, sillä kaikki kuntayhtymät eivät
tällä hetkellä valitettavasti toimi. Palveluita keskitetään, ja kunnat haluavat tehdä tulevai-
suudessa myös toisenlaisia valintoja, jos tämä sote ei etene.

14.12 Ben Zyskowicz kok (vastauspuheenvuoro): Arvoisa rouva puhemies! Tämän sote-
uudistuksen tärkein asia on siis se, että lääkäriin pääsee. Lääkäriin pääsee, kun on tarvetta,
ilman että joutuu jonottamaan, [Sari Sarkomaa: Tai hoitajalle!] eli hoitoon pääsee.

Edustaja Uotila, te sanoitte minun sanoneen, että tähän valinnanvapauteen menee enem-
män rahaa. Minä en sanonut sitä vaan sanoin, että ihmettelen vihervasemmistoa siinä, että
te vastustatte valinnanvapautta, joka siis tarjoaa pienituloisille samat mahdollisuudet kuin
hyvätuloisille. Te vastustatte sitä sanomalla, että kun se tulee kalliiksi. Ja ihmettelin sitä,
mistä lähtien esimerkiksi te, edustaja Uotila, olette paljoksunut sitä, että pienituloisten ter-
veyteen laitetaan lisää varoja. Itse en ottanut kantaa tähän, meneekö enemmän vai ei.

Edustaja Andersson, teidän käsityksenne mukaan suurimmat hyötyjät ovat nämä hyvä-
tuloiset. Minä väitän, että suurimmat hyötyjät ovat ne tavalliset pienituloiset lapsiperheet,
eläkeläiset, jotka tänä päivänä seisovat siellä terveyskeskusten jonoissa.

14.13 Pekka Puska kesk (vastauspuheenvuoro): Arvoisa puhemies! Tässä keskustelussa
on taas kerran muistettava, että meidän terveydenhuoltomme on erittäin sairaalavaltaista.
Se tulee kalliiksi. Sote-uudistuksessa eräs keskeinen painopiste on siirtää voimavaroja
enemmän peruspalveluihin, jotka vastaavat tällä hetkellä noin 10:tä prosenttia kokonais-
kustannuksista. Niihin voidaan panna enemmän varoja. Se säästää sitten erikoispalveluis-
ta, ja sitä kautta voidaan säästää, puhumattakaan siitä, että silloin sote-uudistuksen keskei-
set tavoitteet — se, että pääsee lääkäriin ja [Puhemies koputtaa] vanhusten avohuolto hoi-
detaan — voidaan paljon paremmin turvata. Se on tässä keskeisenä periaatteena.

Puhemies Paula Risikko:  Ja sitten vielä jatketaan.

14.14 Mika Kari sd (vastauspuheenvuoro): Arvoisa rouva puhemies! Kun hallintovalio-
kunnassa käsiteltiin valinnanvapautta, meillä oli kymmeniä asiantuntijoita ja taisinpa osal-
listua melkeinpä kaikkien kuulemiseen. Muistan yhden asiantuntijan kehuneen tätä valin-
nanvapautta, ja tämä asiantuntija oli professori Mats Brommels, sama henkilö, joka on hal-
litukselle tehnyt tämän valinnanvapausesityksen. [Krista Kiuru: Uskomatonta!] Kun kat-
soo tätä kokoomuksen silmänkääntötemppua todistaa köyhän asian puolesta eduskunnassa
4



Pöytäkirjan asiakohta PTK 121/2018 vp
— varmaankin jonkunlainen historiallinen suoritus sekin — ja osoittaa tämän hallituksen
surkean esityksen syylliseksi oppositiota, on se vähintään yhtä iso silmänkääntötemppuyri-
tys kuin kuvata tätä hallituksen esitystä parannukseksi köyhän asialle.

Sinisten eduskuntaryhmästä paikalla on yksi kansanedustaja, ja keskustan eduskunta-
ryhmästä en ole vielä kuullut kovia kehuja edustaja Zyskowiczin ja edustaja Heinosen pu-
heenvuorojen jälkeen. Mielelläni kuulisin keskustan eduskuntaryhmän edustajilta kehuja
tälle valinnanvapausmallille.

14.15 Li Andersson vas (vastauspuheenvuoro): Arvoisa puhemies! Vielä kerran: tämä
järjestelmä ei edelleenkään tule tarjoamaan samoja mahdollisuuksia pienituloisille kuin
suurituloisille. Otetaan esimerkkinä jonkun yksityisen firman ylläpitämä sote-keskus sel-
laisessa kaupunginosassa, missä asuu paljon suhteellisen hyvätuloista väkeä. Jatkossa
nämä hyvätuloiset voivat mennä veronmaksajien piikkiin sen yksityisen palveluntarjoajan
palveluita käyttämään, ja kun se pienituloinen menee sinne, niin sen avoterveydenhuollon
lääkärin vastaanoton jälkeen, kun pitäisi saada muita tutkimuksia tai muita palveluita, niitä
tarjotaan maksua vastaan tai sitten ohjataan sinne maakunnan liikelaitokseen. Se hyvätu-
loinen pystyy kyllä itse maksamaan tai hankkimaan vakuutuksen niitä lisäpalveluita var-
ten, se pienituloinen ei.

Jos tavoitteena on nopeuttaa hoitoonpääsyä pienituloisten kohdalla, muuttakaa hoitota-
kuuta niin, että ohjataan lisäresursseja julkisiin terveyskeskuksiin, ja poistakaa terveyskes-
kusmaksut julkisista palveluista. Nämä olisivat sellaisia uudistuksia, jotka aidosti auttaisi-
vat pienituloisia pääsemään nykyistä nopeammin hoitoon.

Puhemies Paula Risikko: Ja vielä kaksi vastauspuheenvuoroa, edustaja Alanko-Kahiluo-
to ja edustaja Sarkomaa, ja sen jälkeen puhujalistalle.

14.16 Outi Alanko-Kahiluoto vihr (vastauspuheenvuoro): Arvoisa edustaja Zyskowicz,
teidän kotikaupungistanne Helsingistä ei löydy yli 80 jäsenen kaupunginvaltuustosta juuri
ketään, joka kannattaisi tätä hallituksen sote-esitystä. Se johtuu siitä, että tällä esityksellä
todellakaan ei paranneta sote-palveluita vaan viedään niitä esimerkiksi Helsingissä vuosi-
kymmeniä taaksepäin. Teidän sote-esityksessänne lähiterveysasemille ei tule esimerkiksi
velvoitetta järjestää mielenterveyspalveluita, mikä heikentää tilannetta Helsingissä nykyi-
sestä. Teidän sote-esityksessänne lähiterveysasemilla ei voi olla sosiaalialan työntekijöitä,
jotka tekisivät viranomaispäätöksiä henkilöistä, jotka tarvitsevat sosiaalialan palveluita.
Siksi sosiaalipalveluiden ja terveyspalveluiden välinen yhteistyö heikkenee. Se tulee mo-
nin paikoin mahdottomaksi, se tulee kalliiksi, ja lisäksi tämä malli on veronmaksajille hy-
vin kallis sen vuoksi, että maakuntien pitää varmistaa ne palvelut, joita markkinoilta pois-
tuvat yksityiset yritykset eivät sitten mahdollisesti enää kansalaisille tarjoa. Tässä tehdään
tuplarakenne, joka maksaa niin paljon, että ihmettelen, jos kokoomuksessa [Puhemies: Ai-
ka!] voidaan äänestää tämän mallin puolesta.

Puhemies Paula Risikko: Äsken jo lupasin edustaja Sarkomaalle, mutta täällä tuli pari li-
sää elikkä Lindtman ja Zyskowicz. Sen jälkeen on ministerin puheenvuoro, sitten puhuja-
listalle.
5



Pöytäkirjan asiakohta PTK 121/2018 vp
14.18 Sari Sarkomaa kok (vastauspuheenvuoro): Arvoisa puhemies! Kannattaa lukea
kansainvälistä tutkimusta. Valinnanvapaus on yleiseurooppalainen suunta, Suomi on taka-
pajula. Muissa Euroopan maissa on vahvistettu ihmisten mahdollisuutta vaikuttaa omaan
hoitoonsa. [Eduskunnasta: Ei teidän mallissanne!]

Tässä mallissa tuodaan yleiseurooppalainen malli, itsemääräämisoikeus, mutta otetaan
markkinat paremmin näppeihin. Nyt julkinen valta, yksi taho, johtaa sosiaali- ja terveys-
palveluita. Jos verorahaa menee yksityisille palveluntuottajille, yksityiset palveluntuotta-
jat sitoutuvat maakunnan asettamiin palveluketjuihin. Pääsemme johtamaan tiedolla pal-
jon sellaisia uudistuksia, mitä tällä hetkellä ei ole. Tämä kokonaisuus mahdollistaa, ja näil-
lä haetaan myös sitä vaikuttavampaa hoitoa.

Mutta helsinkiläisenä sanon: tervetuloa valinnanvapaus! Helsinkiläiset odottavat mo-
nella terveysasemalla pidempään kuin missään muualla Suomessa. Helsinki ei ole kyennyt
vahvistamaan perusterveydenhuoltoa. Nyt on ryhdytty toimiin, kiitos tämän lakiesityksen.
[Puhemies koputtaa] Tämä ei ole täydellinen mutta paljon parempi kuin nykymalli, ja toi-
von, että luette sen ennen kuin kommentoitte. [Puhemies koputtaa] Huomaan, että moni ei
ole lukenut, kun kuuntelen teidän kommenttejanne.

Puhemies Paula Risikko: Sitten vielä edustajat Lindtman ja Zyskowicz, ja sitten ministe-
rin aikataulujen vuoksi ministeri käyttää tässä vaiheessa puheenvuoron.

14.19 Antti Lindtman sd (vastauspuheenvuoro): Arvoisa puhemies! Se väite, jolla tätä
markkinamallia on markkinoitu ja joka tässäkin keskustelussa edustaja Zyskowiczin pu-
heessa jälleen esiintyi, että jatkossa tämän hallituksen esityksen myötä pienituloiset voisi-
vat käyttää terveyspalveluja samalla tavalla kuin suurituloiset nyt käyttävät yksityisiä pal-
veluja, [Li Andersson: Ei pidä paikkaansa!] on, arvoisa puhemies, täydellistä höpöhöpöä ja
härskiä sumutusta. Edustaja Zyskowicz, se on härskiä sumutusta, minkä te itsekin tiedätte.
Ei tule samanlaisia mahdollisuuksia, ja itse asiassa eriarvoisuus siellä sote-keskusten sisäl-
lä tulee jopa lisääntymään. Se lukee hallituksen esityksessä. 

Toinen härski väite on se, kun väitetään, että nyt tähän käytettäisiin lisää rahaa. On totta,
että valinnanvapaus-markkinamalli on kallis, mutta ne leikkurit, jotka hallitus on tähän jär-
jestelmään tehnyt, pitävät huolen siitä, että nämä kustannukset tullaan leikkaamaan muual-
ta. 

Ja kolmanneksi: Jos te saisitte edes omat puoluetoverinne vakuutettua tästä, niin olisi-
han tuolla uskottavuutta, mutta ette saa. Uskon tässä enemmän Vapaavuorta. Kun ei edes
teidän oma eduskuntaryhmänne ole tässä yksimielinen, niin millä lihaksilla te meitä täällä
opetatte?

Puhemies Paula Risikko: Seuraavaksi vielä edustaja Zyskowicz ja sen jälkeen ministeri
Saarikko.

14.20 Ben Zyskowicz kok (vastauspuheenvuoro): Arvoisa rouva puhemies! Mitä Helsin-
gin kaupunginvaltuustoon tulee, niin sieltä varmasti löytyy erittäin monia nimenomaan pu-
navihreitä, jotka vastustavat tätä valinnanvapautta, [Sosiaalidemokraattien ryhmästä: Va-
paavuori!] mutta sitten kun täällä vedotaan Vapaavuoreen ja kumppaneihin, niin luulen,
että heidän vastustuksensa perustuu enemmän maakuntauudistuksen kuin tämän valinnan-
vapauden vastustukseen.
6



Pöytäkirjan asiakohta PTK 121/2018 vp
 Mitä sitten tulee edustaja Lindtmanin puheenvuoroon, niin kukaanhan ei voi väittää,
että kaikki pienituloiset saisivat veronmaksajien piikkiin kaikki ne palvelut, joita suuritu-
loiset voivat ostaa omalla rahallaan. Eihän kukaan sellaista väitä. [Antti Lindtman: Tehän
olette niin väittäneet!] Totta kai suurituloiset voivat omalla rahallaan ostaa millaisia palve-
luita haluavat ja mennä minne tahansa. Minä väitin ja väitän edelleen, että pienituloiset
pääsevät perustasolla valitsemaan hoidon yksityisen ja julkisen sote-keskuksen välillä, ja
sellaiseen valinnanvapauteen tänä päivänä käytännössä vain hyvätuloisilla on mahdolli-
suus.

Puhemies Paula Risikko: Sitten ministeri Saarikko. 5 minuuttia riittänee, kun vähän esit-
telette.

14.21 Perhe- ja peruspalveluministeri Annika Saarikko: Arvoisa puhemies! Tämä la-
kiesitys, johon tämä eduskunnan salikeskustelu nyt liittyy, viittaa kolmeen aiheeseen, joita
hallitus lainsäädännöllään tulee jatkamaan. Keskustelu täällä on vellonut paljon valinnan-
vapauden ympärillä, mutta sallinette, että korostan nyt niitä seikkoja, joita tämä esitys kä-
sittelee.

Niistä ensimmäinen liittyy nykyisiin yhteistoiminta-alueisiin, siis siihen rakennemuu-
tokseen, joka on tapahtunut niin kutsutun Paras-lain puitteissa ja joka on johtanut siihen,
että Suomessa on tällä hetkellä 142 kuntaa tai kuntayhtymää, jotka vastaavat sosiaalipal-
veluiden ja perusterveydenhuollon järjestämisestä, ja lisäksi tunnetut 20 sairaanhoitopii-
riä, jotka vastaavat erikoissairaanhoidosta. Näiden Paras-puitelain mukaisten kuntayhty-
märakenteiden ei ole mielekästä pilkkoutua lähivuosina, ennen kuin sote-uudistus astuu
voimaan, ja se on tämän lainsäädännön yksi kulmakivi. Eli niitä yhteistyörakenteita, joita
nyt on saavutettu, ei ole järkevää pilkkoa ja saavuttaa uutta hämmennystä ja uudenlaisia ra-
kenteita, kun yhteinen kansallinen tavoitteemme on löytää lainsäädännön kautta ratkaisu,
joka koskee kaikkien kansalaisten palveluita ja sitä kautta muuttaa kaikkien näiden yli 140
tahon järjestämistä palveluiden osalta. Se on lain kulmakivi numero yksi, niin kutsutun Pa-
ras-puitelain jatkon velvoittavuus.

Lain toinen kulmakivi liittyy ulkoistuksiin, joista varmasti väistämättä viriää keskustelu
siitä, onko parempi sallia yritysten mukanaolo ikään kuin vapaan ja villin kentän kautta
kuntien itsenäisenä ratkaisuna ulkoistaa koko palvelu vaiko niin, että kansalaisten oma ääni
kuuluu palveluissa paremmin ja tarjoamme valinnan mahdollisuuden yksityisen ja julki-
sen välillä. [Ben Zyskowicz: Tämä on se hallituksen vaihtoehto!] Eihän tällä hetkellä ole
minkäänlaista valinnan mahdollisuutta sellaisissa kunnissa, joissa valitut päättäjät ovat
pelkästään päätyneet ulkoistamaan kaikki palvelut yksityiselle terveydenhuollolle: ei muo-
dostu laadulla kilpailua, ei edes lähtökohtaisesti hinnalla kilpailua, eikä ole kansalaisten
oman äänen kuuluvuutta palveluissa. 

Markkinamallia hallitus ei voi muodostaa eikä avata markkinaa, joka on jo auki Suo-
messa. Ja me tiedostamme, että ilman tämän lainsäädännön kohtaa, joka liittyy ulkoistus-
ten rajoittamiseen 30 prosentilla, meillä tapahtuisi villiä kehitystä yksittäisten kuntien rat-
kaisuina, mikä betonoisi nykyistä palvelurakennetta ja myös nykyisiä toimintatapoja pal-
veluiden sisällöissä.

Valiokunnan puheenjohtaja, edustaja Kiuru tiedusteli, harkittiinko hallituksessa tämän
prosenttiosuuden muuttamista. Kyllä harkittiin, mutta koska esitys liittyy keskeisesti, pe-
rustuslaillisesti kuntien itsehallinnolliseen oikeuteen tehdä ratkaisuja, kuten parhaaksi kat-
7



Pöytäkirjan asiakohta PTK 121/2018 vp
soo, tunnistaen samalla eduskunnan työruuhkan niin teidän valiokunnassanne kuin perus-
tuslakivaliokunnassa me päädyimme pitämään myöskin näistä käytännön syistä esityksen
siinä prosenttiluvussa, joka on perustuslaillisen tarkastelun käynyt läpi ja joka on tunnettu
jo nyt myös siltä osin, että se on vaikuttanut kentällä hillitsevästi. Tunnistamme vaikka sen
mainitun Länsi-Pohja—Mehiläinen-kuvion, joka syntyi laajemman prosentin aikana, ja
vastaavia me emme ole havainneet nyt tämän 30 prosentin aikana. Eli arvioimme, että se
on riittävän riittävä, jotta voimme edetä sillä myöskin siinä suhteessa, että tämä laki etenisi
eduskunnassa, kuten vastuuministerinä voin toivoa, jouhevasti eteenpäin ja vahvistaisi
nämä rajoitustoimenpiteet vuoden 22 loppuun asti — näiden kahden kulmakiven osalta. 

Eli korostan, arvoisa puhemies: 1) yhteistoiminta-alueiden rikkoutumattomuus, 2) ul-
koistusten rajoittaminen, ja 3), johon en ole huomannut kenenkään edustajan vielä kiinnit-
tävän huomiota ja joka on erittäin merkityksellinen, liittyy siihen, että me olemme muo-
dostaneet Suomessa ensimmäistä kertaa valtiotasoisen koordinaation siitä, minkälaisia sei-
niä rakennetaan palveluiden ympärille, mitä ne maksavat ja minkälaiseen tarkoitukseen ja
mihin niitä ollaan rakentamassa.

Tämä laki pitää sisällään pykälät myös siitä, että yli 5 miljoonan euron suuruinen inves-
tointi päätyy hallituksen raha-asiainvaliokunnan syyniin ja arvioitavaksi ikään kuin vuoro-
vaikutuksellisessa ja rakentavassa prosessissa, jonka seurauksena olemme saaneet paljon
parempia investointeja ja myös osaltamme kyenneet niitä rajoittamaan, jos ne eivät ole ol-
leet tarpeellisia, ja niin kutsutusti sparranneet hakemuksia laajemmin kuin vain yksittäisen
kunnan tai sairaanhoitopiirin osalta. Pidän tätä merkityksellisenä tilanteessa, jossa Suo-
men haasteita eivät ole vain sote-uudistuksen tarpeellisuus, ikääntyvä väestö ja alhainen
syntyvyys vaan, hyvät edustajat, yksi merkittävä tekijä on myös se, että samanaikaisesti
näiden muiden haasteiden kanssa meidän julkiset rakennukset sote-puolella ovat tulleet
elinkaarensa päähän ja meillä on valtava investointivelka nyt työn alla ja vielä odottamas-
sa. 

Puhemies Paula Risikko:  Sitten puhujalistaan.

14.27 Juha Rehula kesk: Arvoisa rouva puhemies! Toivottavasti nyt käsittelyssä oleva,
niin sanottu rajoituslaki tulee käsitellyksi mahdollisimman pian. Toisaalta parasta tässä ti-
lanteessa olisi se, että eduskunnan käsittelyssä olevat sosiaali- ja terveydenhuollon uudis-
tuksen lait — järjestämislaki, valinnanvapauslaki ja useat kymmenet lain otsikolla olevat
muut lait — tulisivat käsitellyiksi mahdollisimman pian. Mahdollisimman pian. Ne puhu-
jat, jotka täällä puhuvat markkinamalleista, ne puhujat täällä salissa, jotka peräävät mark-
kinoiden rajoittamista käytännössä joka ainoalla puheenvuorolla, joka ainoalla pitkitetyllä
kokouksella, joka ainoalla sellaisella kommentilla, jolla aiheutetaan hämminkiä kentälle,
jossa aidosti ja ymmärrettävästi mietitään palvelujen tulevaisuuden perään, te käytännössä
lietsotte sellaista markkinoiden repeämistä, jonka kiinni saaminen, onpa vallassa sitten
kuka tahansa, voi olla täysin mahdotonta. 

Mitä on tapahtunut kentällä viimeisen kahden vuoden aikana? Mitä on tapahtunut? Siel-
lä on mitä mielikuvituksellisempia sopimuksia solmittu tilanteessa, jossa on perusajatus
kaunis, kiitettävä ja ymmärrettävä, mutta kun miettii lopputulosta, kysehän on, todellakin,
markkinoiden ostamisesta eikä niinkään ihmisten julkisin veroeuroin rahoitettujen palve-
lujen turvaamisesta. [Antti Lindtman: Muiden vika!] Kyllä yksi mielikuvituksellisimmista
lauseista, joita olen kuullut pitkään aikaan, on edustajan suusta, joka on nyt jo poistunut sa-
8



Pöytäkirjan asiakohta PTK 121/2018 vp
lista: ”Mats Brommels, joka on tehnyt tämän esityksen hallitukselle.” Ensinnäkin nythän
käsittelyssä on niin sanottu rajoituslaki, jolla pyritään hillitsemään kentällä tapahtuvia suu-
rimpia pöljyyksiä, mutta tämä kommentti liittyy valinnanvapauslakiin.

Tähän liittyen todellakin toivon, että tulee päivä, jolloin joku riippumaton taho kirjoittaa
julki kaiken sen, mitä viime kuukausienkin aikana on tässä sosiaali- ja terveydenhuollon
uudistustyössä tapahtunut. Todellakin toivon, huom. riippumatonta selvitystä siitä, miksi
markkinat ovat sekaisin tai miksi se epävarmuus, jota varten esimerkiksi tämä lakiesitys,
joka meillä käsittelyssä on, joudutaan säätämään.

Nyt meillä on vallalla markkinamalli. Nyt todellakin ostetaan markkinoita. On jo ensim-
mäisiä piirteitä siitä, että kunta x tai kuntayhtymä y myy koko palvelutuotannon ja kysei-
nen toimipaikka laitetaan kiinni. Tästä on jo ensimmäiset esimerkit. Tai ne sopimukset, joi-
ta tuolla kentällä on tehty euron vuokrasopimuksella ja niin edelleen — tällaisia tapahtuu
nyt, tilanteessa, jossa luulisi kaikkien vastuullisten päättäjien edesauttavan sitä, että lait tu-
levat valmiiksi.

Arvoisa rouva puhemies! Suurimmat hyötyjät: On kaunista sanoa ääneen, ja se kuulos-
taa tietysti poliittisesti hienolta, että suurimpia hyötyjiä olisivat yhteiskunnan hyvätuloiset,
mikäli tullaan siihen päivään — ja se päivä toivottavasti on mahdollisimman pian — että
nämä lakipykälät, mitkä käsittelyssä ovat, tulevat hyväksytyiksi. Suurimmat hyötyjät ovat
pienituloisia, ihan tavallisia ihmisiä — ihan tavallisia ihmisiä, joille tulee mahdollisuus
saada palveluja palvelutuottajan taustasta riippumatta. Tulee hyödynnettäväksi se kapasi-
teetti, joka meidän perusterveydenhuollossammekin on olemassa, kunhan olemassa olevia
raja-aitoja poistetaan. Samoilla toimintatavoilla toimivat niin yksityinen kuin julkinenkin,
samoilla perusperiaatteilla, laatukriteereillä, samoilla hinnoilla tilanteessa, jossa raja-aito-
ja madalletaan. Siitähän tässä on kysymys. Niille ihmisille, joilla ei ole tänä päivänä varaa
yksityisiin terveyspalveluihin tai ei ole varaa ottaa vakuutusta, tulee mahdollisuus hyödyn-
tää myös yksityisen puolen palvelutuotantoa.

Arvoisa rouva puhemies! SDP tulee esittämään tiukempaa rajoitusprosenttia kuin se hal-
lituksen esityksen 30 näitten ulkoistusten osalta. Kerroitte täällä valiokunnan puheenjohta-
jan suulla, että 15. Parasta rajoittamista ja kentän rauhoittamista olisi se, että käsittelyssä
olevat lait tulisivat käsitellyiksi mahdollisimman pian, jotta pystymme estämään edessä
olevat vielä suuremmat pöljyydet. [Ben Zyskowicz: Olipa hyvä puhe!]

14.32 Krista Kiuru sd: Arvoisa puhemies! Ensinnäkin haluan kiittää ministeriä siitä, että
olemme saaneet rajoituslain nyt eduskunnan käsittelyyn. Omasta ja valiokunnan puolesta
sanon, että kyllä tätä on odotettu. Siltä osin on tärkeää, että Suomessa rajoituslakia jatke-
taan. 

Asia on erityisen vakava siksi, että käynnissä oleva sosiaali- ja terveydenhuollon uudis-
taminen on vielä kesken ja tältä osin tarvitaan selkeä impulssi siitä, että eduskunnassa ol-
laan tosissaan siinä, millä tavalla epävarmassa sote-tilanteessa voivat nykyiset järjestäjät
eli kunnat tehdä sosiaali- ja terveydenhuollon järjestämisessä isoja liikutuksia. Tältä osin
rajoituslakien voimassaolon jatkaminen on tärkeää, ja siltä osin on myös varmasti iso edus-
kunnan tuki tällä esityksellä takana sille, että tätä voimassaoloa tulee jatkaa aina sinne vuo-
den 22 loppuun asti. 

Mitä tulee sitten tämän lain yksityiskohtiin, minusta ministeri hyvin kuvasi näitä lähtö-
kohtia. Eduskunnassa on vakava huoli eri puolueilla siitä, että nykyisten yhteistoiminta-
alueiden ongelmia ei tule lääkitä sillä, että eduskunnassa kannustetaan näiden palveluiden
9



Pöytäkirjan asiakohta PTK 121/2018 vp
radikaaliin ja rajuun ulkoistamiseen, vaan että tosiasiassa pitää käydä läpi näiden yhteistoi-
minta-alueiden riittävät voimavarat mutta myöskin siltä osin on otettava vakavasti mahdol-
lisuus siihen, että yhteiskunnan puolelta voidaan puuttua näihin ulkoistamisiin. Lisäksi on
hyvä todeta, että kentällä on kuitenkin ymmärretty, että näitä isoja sote-investointeja on
katsottava hiukan laajemmalla silmällä. 

No, mitä tulee sitten tämän esityksen sisältöön, niin totean nyt, että siitä eduskunnassa ei
varmasti olla enää samanmielisiä, minkälaisella toiminnalla tätä rajoituslakia sisällöllises-
ti täällä viedään eteenpäin. Nimittäin tässä laissa tullaan tosiasiassa myös päättämään siitä,
minkälaisia rajoituksia näille sopimuksille yksityisten palvelutuottajien kanssa annetaan,
ja nyt ollaan nähty jo aikaisemmilta ajoilta, että ollaan eri mieltä siitä, minkälaisia sopimu-
sehtoja tänne pitäisi sisällyttää. Oman poliittisen liikkeen puolesta haluan sanoa, että SDP
tulee käytännössä, laitettavaksi kirjoihin ja kansiin, esittämään selkeää 15 prosentin rajaa
järjestämisvastuulla olevien palveluiden ennakoidun vuotuisen arvon ylittävistä ulkoista-
misista yksityisen palvelutuottajan kanssa tehtäviin sopimuksiin. 

Tältä osin hallitus on aivan hyvin itsekin tullut pitkällä juoksulla siihen, että tätä rajoi-
tusta pitää entisestään tiukentaa. Ministeri tässä hyvin kuvasi näitä reunaraameja sote-uu-
distuksen käsittelyn suhteen valiokunnassa ja myöskin sitä, että tämä olisi edellyttänyt pe-
rustuslakivaliokunnan kierrosta itsehallinnollisen kunnan ja sen palveluiden järjestämisen
näkökulman arvioinnin suhteen. Mutta on hyvä myöskin todeta, että kyllähän hallituksella
olisi tosiasiassa ollut mahdollisuus edetä tässä asiassa jo aikaisemmin perustuslakivalio-
kunnan arvioinnin suhteen, vaikka valiokunta olisi sitten vasta ennen joulua tähän päässyt
kiinni. Omalta osaltaan on tärkeä kuitenkin se eduskunnan yhteinen tahtotila, että ei voi
hallitsematon ulkoistaminen jatkua.

Arvoisa puhemies! Sitten poliittisempaan puoleen: Tässä keskustelussa on kiinnostavaa
ollut, että kun puhutaan rajoittamislaista, on haluttu antaa ymmärtää, että markkinoita pi-
tää suitsia — se näyttää olevan kaikille yhtenäinen näkökulma — mutta lopputulos onkin
sitten aivan erilainen. Tosiasia on markkinoiden suitsimisen suhteen se, että täällä salissa
kyllä kaikki puolueet ovat sitä mieltä, että tämä hallitsematon ulkoistaminen pitää lopettaa.
Länsi-Pohja on varmaan yksi karu esimerkki, joka kertoo siitä, mitä kaikkea tosiasiassa
voisi ulkoistaa, jos vapaalla kädellä se voitaisiin tehdä. Siltä osin itse uskon, että markkinat
ovat kyllä hyvä renki mutta huono isäntä. Kuka meistä nyt uskoo tämän keskustelun ja tä-
män rajoituslain osalta siihen, että markkinat olisivat hyvä isäntä? Senhän takia täällä on
vahva hallituksenkin tahto sille, että ulkoistamisia suitsitaan — nimenomaan siksi, että
markkinat ovat huono isäntä. Mutta sote-uudistuksessa jostakin syystä me herätämme tä-
män nukkuvan karhun eloon ja olemme sitä mieltä, että markkinat ovatkin hyvä isäntä,
koska tässä mallissa nimenomaan julkinen järjestäminen ja kaikkien muidenkin tahojen
palvelun tuottaminen erotetaan syvästi toisistaan, ja tällä markkinamallilla, jossa järjestä-
minen ja tuottaminen erotetaan toisistaan, tulee luotua aikaiseksi tilanne, että sitten tulee
aika iso, repaleinen joukko porukkaa taloon sisään tuottamaan. Siis markkinoista tulee
kova isäntä tähän. Siltä osin voi sanoa, että palveluita ei tällä uudistuksella viedä kaikilta
osin parempaan suuntaan, ja se on suuri sääli, koska tämä hallituksen valinta, että 5,3 mil-
jardin markkinasiivu nimenomaan tällä sote-uudistuksella on tarkoitus saada aikaiseksi,
maksaa merkittävästi. 

Tämä on se iso juttu, että kun me puhumme rajoittamislaista, niin tahtoa on kyllä siihen,
että markkinoita suitsitaan, mutta ei samaan aikaan voi olla markkinoita suitsimassa sote-
uudistuksella, jossa nimenomaan on tarkoitus lisätä markkinoita. Esimerkiksi sosiaalipuo-
10



Pöytäkirjan asiakohta PTK 121/2018 vp
lella me viemme oikeastaan kaikki muut kuin virkatehtävät markkinoiden hoidettavaksi.
Tämä on iso kysymys teille, mitä tarkoitetaan sillä, että markkinat ovat kyllä hyvä renki
mutta huono isäntä. Todellista poliittista tahtoa ei siis näytä olevan siihen, että pidettäisiin
huolta siitä, että tämä pysyy todellisissa julkisen näpeissä.

14.39 Hanna Sarkkinen vas: Arvoisa puhemies! Tämä käsillä oleva rajoituslaki on tar-
peen, joskin se voisi olla ehkä tiukempikin. Kuntien hallitsemattomat ulkoistukset ja eri-
laiset kiinteistökoplaukset on saatava hallintaan. On kuitenkin muistettava, että se, mitä ta-
pahtuu kuntakentällä, ei ole luonnonlaki. Ne ovat poliittisia päätöksiä, joita kunnissa teh-
dään näihin lyhytnäköisiin järjestelyihin liittyen, ja on ristiriitaista, että hallituspuolueet
täällä sanovat, että me tarvitsemme kalliin, riskialttiin, eriarvoistavan ja integraatiota rik-
kovan markkinamallin, jotta voidaan estää kuntien tekemät lyhytnäköiset kokonaisulkois-
tukset ja muut koplaukset. Ne ovat kuitenkin pääasiassa nämä samat hallituspuolueet, kes-
kusta ja kokoomus, jotka kunnissa päättävät näistä kokonaisulkoistuksista ja muista kopla-
uksista ja joiden jopa poliittisissa ohjelmissa ja kuntatavoitteissa näiden ulkoistuksien ai-
kaansaaminen on jo pitkään ollut. Vaikuttaa siis siltä, että keskusta ja kokoomus täällä
eduskunnassa haluavat pelastaa Suomen itseltään — keskustalta ja kokoomukselta — ja
niiltä päätöksiltä siellä kunnissa, joilla nämä lyhytnäköiset ulkoistukset ja muut koplauk-
set poliittisesti ja poliittisilla enemmistöillä tehdään. Eli muistetaan, että nämä ulkoistuk-
set kunnissa eivät ole luonnonlaki.

Sote-uudistuksen me kyllä tarvitsemme, mutta se voidaan tehdä niin ja se pitää tehdä
niin, että turvataan integraatio, turvataan tasa-arvo, siirretään palvelut maakunnille, pide-
tään julkinen palvelutuotanto isäntänä ja yksityinen palvelutuotanto renkinä. Markkina-
mallin vaihtoehto ei ole sote-uudistuksen tekemättä jättäminen vaan parempi ja kestäväm-
pi sote-uudistus.

Mutta, arvoisa puhemies, haluan kiittää ministeriä, kun hän otti esiin myös esittelyssään
sen, mikä tässä lakiesityksessä on, tämän kysymyksen näiden sairaalainvestointien kansal-
lisesta koordinaatiosta. Minusta näyttää, että tämä kansallinen koordinaatio toimii melkoi-
sen hyvin ja sillä saadaan myös todella kiritettyä alueita kenties parempiin ja kehittyneem-
piin investointisuunnitelmiin. Vaikka meillä on tämä rajoituslaki päällä, niin investointilu-
pia kyllä näytetään annettavan silloin, kun suunnitelmat todella ovat perusteltuja ja oikeita.
Haluan tässä yhteydessä kiittää ministeriä Oulun Tulevaisuuden sairaala -hankkeen hyväk-
symisestä. Näyttää siltä, että hankkeesta on tulossa parempi kuin ehkä vielä aikaisemmin
suunniteltiin tai osattiin odottaa, ja uskon, että tämä kansallinen koordinaatiokiritys on
myös auttanut tässä hankkeen paranemisessa. Kiitän siitä, että se menee eteenpäin, sillä me
todella tarvitsemme modernia sairaalaa. Se voi myös lisätä tuottavuutta, koska vanhoissa
rakenteissa voi olla vaikeata kehittää uusia hoitomenetelmiä, kehittää tuottavuutta, kehit-
tää hoidon laatua, jos ne vanhanaikaiset seinät estävät modernia toimintaa.

Puhemies Paula Risikko: Meillähän on aikarajoite, eli tämän pitäisi loppua noin viiden
minuutin kuluttua. Täällä on neljä puheenvuoropyyntöä, ja nyt tarjoan teille neljälle vas-
tauspuheenvuoroa, jos haluatte sen käyttää tässä yhteydessä. Muuten ne siirtyvät sitten sin-
ne myöhäiseen iltaan. Kuka teistä neljästä haluaa käyttää tässä yhteydessä puheenvuoron?
Täällä ovat Andersson, Kankaanniemi, Lohi ja Henriksson. — Kaikki haluavat, otetaan
vastauspuheenvuorot.
11



Pöytäkirjan asiakohta PTK 121/2018 vp
14.42 Li Andersson vas (vastauspuheenvuoro): Arvoisa puhemies! Tässä on puhuttu ja
keskusteltu erinäisistä kiinteistökoplauksista, ja on aivan totta, että on hyvä, että tällä ra-
joituslailla nyt pyritään estämään näitä hallitsemattomia ulkoistuksia.

Eräs aika mielenkiintoinen koplaus, joka tällä hetkellä on työn alla, liittyy ministeri Saa-
rikon omaan kotikaupunkiin Turkuun, jossa kaupunki suunnittelee hyvin poikkeuksellista
kiinteistökauppaa. Kaupunki on myymässä sote-kiinteistöyhtiönsä, johon siis kuuluu sekä
Turun kaupunginsairaalan, useiden terveysasemien että hoivakotien omistus, ruotsalaisel-
le kiinteistösijoitusyhtiölle. Tämänkaltaisia koplauksia tämä esitetty laki ei estä, mutta
kiinnostaisi kuulla ministeri Saarikon näkemystä siitä, että tämänkaltaisia kiinteistökaup-
poja tehdään tilanteessa, jossa ei vielä tiedetä, miten tälle sote-uudistukselle tulee käy-
mään, ja jossa on päivänselvää, että näille sote-kiinteistöille, jotka sijaitsevat kaupungin
keskusta-alueella, tulee olemaan tarvetta [Puhemies koputtaa] tulevaisuudessa riippumatta
siitä, onko se kaupunki vai maakunta, joka näiden sote-palveluiden tuotannosta vastaa.

14.43 Toimi Kankaanniemi ps (vastauspuheenvuoro): Arvoisa rouva puhemies! Tämä
rajoituslaki on tarpeen, se on aivan selvä. Vaikka sote-uudistus täällä kaatuisikin, niin mo-
nissa maakunnissa on valmiutta rakentaa uudelle pohjalle tehdyn valmistelun pohjalta so-
siaali- ja terveydenhuollon uudistus, ja sitäkin silmällä pitäen rajoituksia nyt tarvitaan, jot-
ta villi meno ei pääse jatkumaan.

Mitä sitten tulee tähän itse sote- ja maakuntauudistukseen: Kun täällä syyllisiä etsittiin,
niin kyllä täytyy sanoa, että edustaja Rehulan johdolla tehty hallitusohjelma oli erinomai-
nen tältä osin, mutta se virhe tapahtui siinä, kun siitä luovuttiin ja lähdettiin kerralla raken-
tamaan sekä maakuntia että valinnanvapautta [Kari Uotila: Lehmänkauppa!] ja siinä jäivät
sitten rahoitukset jalkoihin ja siinä jäi moni muu asia jalkoihin ja saatiin tällainen valtava
sekasotku, joka nyt johtaa helposti siihen, että kokonaiskustannukset nousevat, integraatio
ei toteudu ja esimerkiksi maaseudun [Puhemies koputtaa] palvelut ajautuvat hyvin hei-
koiksi.

14.45 Markus Lohi kesk (vastauspuheenvuoro): Arvoisa puhemies! Täällä aikaisemmin
edustaja Kari, joka ilmeisesti on poistunut, kysyi, mikä on keskustan kanta tähän valinnan-
vapauteen. Minusta täällä ministeri Saarikko ja edustaja Rehula jo erinomaisesti vastasivat
tähän, mutta senkin voi todeta, että eihän varmasti koko tämä uudistus tai joku sen osa ole
täydellinen, mutta se on olennaista, että se on riittävän hyvä, että sillä kannattaa nyt edetä,
jotta saamme tämän uudistuksen tehtyä ja sitäkin kautta estettyä sitä, että meillä ei leviä
tämmöinen villi länsi, jossa hallitsemattomasti lähtevät ulkoistukset etenemään. Ja sen lop-
pupäässähän on se, että julkinen järjestäjä tai tuottaja ei enää pysty pitämään miltään osin
tätä kokonaisuutta hanskassa, ja semmoista tilannetta meille ei saa syntyä. Sen takia tämä
esitys, joka nyt meillä on käsittelyssä, ei ole pelkästään hyvä vaan välttämätön.

Haluaisin kuitenkin korostaa tästä valinnanvapaudesta sen näkökulman, joka ei ehkä
täällä ole tullut riittävästi esille, että jos meillä on valinnan mahdollisuutta, niin kyllähän se
on vain puhdas tosiasia, että se kirittää kyllä silloin myös kaikki tuottajat, myös julkisen
palveluntuottajan, [Puhemies koputtaa] tekemään parastaan ja kilpailemaan nimenomaan
asiakaskokemuksella, ja se on kyllä hyvä puoli tässä valinnanvapaudessa.
12



Pöytäkirjan asiakohta PTK 121/2018 vp
Puhemies Paula Risikko:  Vielä viimeinen vastauspuheenvuoro, edustaja Henriksson, sen
jälkeen ministeri. Samalla kysyn, jätättekö te puheenvuoropyynnöt tuonne myöhäiseen il-
taan.

14.46 Anna-Maja Henriksson r (vastauspuheenvuoro): Värderade talman, arvoisa puhe-
mies! On ollut surullista seurata tällä hallituskaudella, miten ympäri Suomea on ajettu pie-
nempiä sairaaloita alas saman tien, kun koko sote-uudistus on vielä levällään. Nyt tilanne
on se, että meillä on kiihtyvä ambulanssiralli ympäri Suomea. 

Kun tässä ministeri äsken puheenvuorossaan huomautti, että pitäisi panostaa siihen, että
meillä on toimintoja ja meillä on hyviä rakennuksia, niin haluaisin kysyä, miten te näette
sen, että niillä paikkakunnilla, joissa ollaan panostettu myös toimiviin leikkaussaleihin,
joissa on laitettu kuntalaisten verorahat toimiviin leikkaussaleihin, niitä leikkaussaleja ei
saa enää käyttää. RKP:n mielestä ja minun mielestäni se ei ole hyvää ja fiksua tapaa hoitaa
sairaanhoitoa ja terveydenhuoltoa Suomessa. Elikkä samalla kerrotaan, että on tulossa päi-
väkirurgiaa koskeva esitys vielä eduskuntaan. Onko nyt sitten niin, että yksityiset saavat
tulevaisuudessa hoitaa päiväkirurgisia leikkauksia, mutta [Puhemies koputtaa] kunnat,
kuntayhtymät eivät?

Puhemies Paula Risikko:  Ja sitten, ministeri Saarikko, olkaa hyvä, 3 minuuttia.

14.47 Perhe- ja peruspalveluministeri Annika Saarikko: Arvoisa puhemies! Oletan,
että tässä salissa päädytään keskustelemaan vielä moneen otteeseen sote-uudistuksen yksi-
tyiskohdista — sen ongelmista ja hyödyistä ja haitoista — joten keskityn nyt puheenvuo-
rossani niihin asioihin, joihin erityisesti tämä esitys paneutuu.

Ensinnäkin edustaja Sarkkinen, arvioitte oululaisena päättäjänä raha-asiainvaliokunnan
tuoreinta kiinteistöinvestointipäätöstä, jonka sosiaali- ja terveysministeriö esitteli. Juuri sa-
maan tapaan ajattelen investoinneista. Ne voivat lisätä tuottavuutta, auttaa tekemään oi-
keanlaisia sisältöratkaisuja, mutta ensisijaisesti me toteutamme niistä ne, jotka ovat nyt
kaikkein välttämättömimpiä. Samalla se on loputonta punnintaa siitä, tuleeko kalliimmak-
si siirtää jotakin hanketta, varsinkin jos me tiedämme, että meillä on luvattoman paljon
kiinteistöjä, jotka ovat henkilöstölle haitallisia työpaikkojaa, siis kosteus- ja homevaurioi-
sia tiloja, joista tiedän, että myöskin monien investointipäätösten taustalla niitä on tunnis-
tettu. 

Eli yllättävän vähän minusta olemme käyneet julkista keskustelua siitä, miten merkittä-
viä yhteisiä varoja tällä hetkellä sijoitetaan uusiin sairaalarakennuksiin, ja olen pannut ilah-
tuneena merkille, että valtaosa niistä lähtee myös aivan uudenlaisesta sairaanhoidon ja ter-
veydenhuollon ajattelusta ja sisällöstä. Esimerkiksi miettikääpä kollegat, minkälaista maa-
ilmaa rakennettiin psykiatristen hoitojen osalta vielä muutama vuosikymmen sitten, mihin
sairaalat sijoitettiin. Ne perustuivat siihen, että ihmiset ovat neljän seinän sisällä jopa vuo-
sia. Tänä päivänä ajattelemme mielenterveydestä ja siihen liittyvistä kysymyksistä hyvin
toisin. Totta kai se silloin edellyttää myös tilojen osalta aivan uudenlaisia ratkaisuja.

Sitten mainittiin arvio siitä, että yhä uudelleen palataan keskusteluun hallituksen mark-
kinamallista. Samalla haluan huomioida sen, että valtaosa suomalaisista kunnista on nyt
päätynyt ratkaisuihin yksityisten palveluiden kanssa mutta ilman, että palveluiden käyttä-
jän oma ääni kuuluu siinä mitenkään. [Li Andersson: Ei perusterveydenhuollossa!] — Pe-
rusterveydenhuollossakin on tehty ratkaisuja, yksittäisiä ulkoistuspäätöksiä kunnissa, ja
13



Pöytäkirjan asiakohta PTK 121/2018 vp
erityisen paljon tämä näkyy sosiaalipalveluissa. Mainitun edustaja Sarkkisen kotikaupun-
gissa yli puolet palveluista muistaakseni on yksityisen toteuttamia. Oleellista on se, että uu-
distuksen aikana vahva järjestäjävastuu ja palveluiden isännyys tai emännyys ovat sillä
maakunnalla yksittäisten isompien ja pienempien kuntien sijaan. Se on sitä markkinan ku-
rissa pitämistä mutta oikealla tavalla hyödyntämistä.

Viimeiseksi, arvoisa puhemies: Tämä esitys annetaan siksi, että sote-uudistuksen käsit-
tely on venynyt. Tässä lainsäädännössä ei ole sinällään mitään erityistä uutta, vaan tämä
toistaa sen kaavan, joka tässä salissa on esitelty vuosi sitten, enkä olisi toivonut, että jou-
dun esittelemään tätä lakia uudelleen. Se kertoo siitä, [Puhemies koputtaa] että uudistuk-
sen käsittely on venynyt, ja siitä syystä tämä laki tuodaan tänne uudelleen.

Keskustelu päättyi.

Asia lähetettiin sosiaali- ja terveysvaliokuntaan.
14


