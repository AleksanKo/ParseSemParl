















































DEMCB4E.tmp.xml


Pöytäkirjan asiakohta PTK 119/2017 vp
Pöytäkirjan asiakohta 

PTK 119/2017 vp

Täysistunto

Torstai 16.11.2017 klo 15.59—18.49

9. Kellojen kesäaikaan muuttamisen lopettaminen
Kansalaisaloite KAA 4/2017 vp
Toimenpidealoite TPA 14-15/2016 vp
Valiokunnan mietintö LiVM 19/2017 vp

Ainoa käsittely

Ensimmäinen varapuhemies Mauri Pekkarinen: Ainoaan käsittelyyn esitellään päivä-
järjestyksen 9. asia. Käsittelyn pohjana on liikenne- ja viestintävaliokunnan mietintö
LiVM 19/2017 vp. Asian käsittely keskeytettiin 10.11.2017 pidetyssä täysistunnossa. 

Keskustelu

18.33 Ari Torniainen kesk: Arvoisa herra puhemies! Tässä käsiteltävässä asiassa on kyse
kansalaisaloitteesta kellojen kesäaikaan muuttamisen lopettamisesta. Kesäajasta on sää-
detty EU:n direktiivissä siten, että yksittäinen Euroopan unionin jäsenvaltio ei voi päättää
asiasta itsenäisesti. Itse olen kylläkin tämän kansalaisaloitteen kannalla, ja itse toivon läm-
pimästi, että tätä asiaa myöskin viedään EU:n päättävissä elimissä eteenpäin, siten että
kaikki EU-maat olisivat sen kannalla, että tämä jatkuva kellojen, omasta mielestäni turha,
siirtely edestakaisin voidaan lopettaa ja siirrytään pysyvästi niin sanottuun normaaliin ai-
kaan.

Tämä liikenne- ja viestintävaliokunnan mietintö on yksimielinen, ja kun sitä valiokun-
nassa käsiteltiin, niin asiantuntijoiden lausunnoissa tuli hyvin selkeästi esille, että tästä kel-
lojen siirtelystä edestakaisin on pikemminkin haittoja ennemmin kuin hyötyjä. Siitä on
haittoja ihmisille, siitä on haittoja eläimille — jotka eivät kylläkään katso kellonajoista, mi-
ten toimivat — ja siitä on haittoja monella tavalla.

Kun tämä oli aikaisemmin käsittelyssä täällä salissa, eduskunnassa täysistunnossa, niin
ainakin silloin kaikki kansanedustajat olivat samaa mieltä tämän mietinnön kanssa, ja mi-
nisteri Berner ansiokkaasti myöskin lupasi, että kun hän tapaa kollegoitaan ja on keskuste-
luissa, niin hän on EU:ssa viemässä tätä asiaa eteenpäin. Tärkeää olisi myöskin, että mei-
dän suomalaiset meppimme vievät aina yhteisesti asiaa eteenpäin niissä pöydissä, joissa he
ovat.

Ensimmäinen varapuhemies Mauri Pekkarinen: Edustaja Myllykoski, on poissa. [Jari
Myllykoski: Olen aika lähellä kumminkin poissaolevaksi!] — Edustaja Myllykoski oli niin
nurkan takana, että ei tähän näkynyt ollenkaan.

18.36 Jari Myllykoski vas: Arvoisa herra puhemies! — Myllykoski oli aivan niin kuin
kaapin takana.
 Tarkistettu
4.1



Pöytäkirjan asiakohta PTK 119/2017 vp
Arvoisa puhemies! Edustaja Torniainen juuri kuvasi hyvin niitä tunnelmia tässä salissa,
kun tästä ensimmäisen kerran ennen keskeyttämistä keskusteltiin. Valiokunta oli yksimie-
linen omassa näkemyksessään ja antoi vahvan ponnen tässä sen suuntaisesti, että edellyte-
tään valtioneuvoston ryhtyvän toimiin koko EU:ssa. Kun en juuri siinä ratkaisevassa käsit-
telyssä ollut mukana, niin haluan sen nyt tässä tuoda esille, että Suomen jo itsenään pitää
lähteä edistämään sitä, että Suomessa lopetetaan kellojen siirtely. Henkilökohtaisesti olen
sitä mieltä ja olen lukevinani joittenkin asiantuntijoitten lausuntojen muodossa sen, että
jospa nyt sitten sen jälkeen, kun seuraavan kerran siirrymme kesäaikaan, lopetetaan kello-
jen siirtely. Eli näkisin, että kellon siirtäminen pysyväisesti niin sanottuun kesäaikaan olisi
kaikkein paras ratkaisu kaikkien kannalta.

On todellakin niin, että eläintiloilta on tullut paljon tämän kansalaislakialoitteen osalta
viestejä siitä, kuinka paljon se aiheuttaa normaalirutiineihin ongelmia. Eikä sovi unohtaa
sitä, että meillä perhepäivähoidossa, varhaiskasvatuksessa ja koululaisten osalta ollaan
tuotu huolta siitä, kuinka väsyneen koululaisen oppiminen heikentyy ja tämä aiheuttaa kul-
jetusjärjestelyihin ongelmia jo ihan sen vuoksi, että herääminen aikaistetusti on ongelmal-
lista, eikä sitä, että on tutkimustietoa siitä, että tämä aiheuttaa vakavia sairauksia sydänkoh-
tausten muodossa esimerkiksi juuri sen kahden viikon aikana, kun kelloja ollaan siirretty.

Toivon kovasti, että ministeri Berner lupauksensa mukaisesti — ja siihen on toki uskot-
tava — lähtee edistämään tätä koko Euroopan käsittävää järkeistämistä siihen, että voisim-
me pitäytyä samassa ajassa. Muistan, että kun tähän mentiin, niin sitä perusteltiin sillä, että
liike-elämän osalta haluamme olla yhteiseurooppalaisessa ajassa paremmin, mutta tänä
päivänä, digitaalisuuden aikana, meillä ei näitä esteitä enää pitäisi olla. Ihmiset voivat koh-
data, oli kellonaika mikä hyvänsä, ja liiketoimintaa voidaan sähköisesti harjoittaa riippu-
matta siitä, mitkä ovat eri maiden kellonajat. Toivotaan, että kun tätä asiaa seuraavan ker-
ran käsitellään, niin olemme jo EU-neuvotteluissa niin pitkällä, että voimme lähteä pohti-
maan sellaista menettelyä, että Suomi lähtee hakemaan notifikaatiota siitä, että meillä olisi
kansallinen mahdollisuus irtaantua tästä kesäaikaan tai, sanotaanko, kellonaikojen siirte-
lystä.

Arvoisa herra puhemies! Annetaan kesän paistaa suomalaisessa ajassa tästä eteenpäin.

18.40 Arja Juvonen ps: Arvoisa herra puhemies! Todellakin, kellojen kääntö saa aikaan
väsymystä, terveysriskejä, oppimisen ongelmia, sydän- ja verisuonisairauksia, kaamosma-
sennusta. Nämä ovat niitä oireita, mitä luetellaan, ja kyllähän sen tietää, kun taas kelloja
käännettiin: kun katsoo ulos ja huomaa, että, huhhuh, tulipas ykskaks pimeää, niin kyllä-
hän se vaikuttaa mielialaan.

Mutta oikeasti, todellakin, vaikutus ihmisiin ja vaikutus myös eläimiin on ilmiömäinen,
ja kyllä tämä kansalaisaloite on ollut hyvä ja mielestäni myös valiokunnan kanta siihen
erinomainen ja myös ministeri Bernerin sanoma. Olin silloin perjantaina täällä myös itse,
kun Berner tätä asiaa vielä esitteli ja kertoi, että hän todellakin tarttuu tähän ja tekee sitten
kaikkensa tämän asian eteen. Tämä nyt vain jälleen kerran näyttää sen, miten vahvassa roo-
lissa EU ja direktiivit ovat asioita säädettäessä, ja toki, vaikka meidän oman Suomen ja
kansalaisten ja ihmisten tahtotila olisi se, että palaisimme normaaliin kellojärjestykseen,
niin ei se vain niin suitsait sukkelaan käy. Mutta tosiaan hyvä asia, että kansalaisaloite sai
yksimielisen ja hyvän kohtelun siellä valiokunnassa ja tuen taakseen, ja kyllä toivotaan,
että asia etenee ja pääsemme sitten näistä ongelmista pois.
2



Pöytäkirjan asiakohta PTK 119/2017 vp
Jos vielä noihin oppimisvaikeuksiin voi tässä ottaa samalla kantaa ihan yleisesti, asian
ulkopuolelta, niin kun joskus puhumme, että koulut voisivat alkaa myöhemmin, että aa-
mulla ei olisi niin pimeää, kun lapset lähtevät kouluun, niin minusta myös se olisi erittäin
kannatettavaa. Kun koulu alkaa kahdeksalta, se on aika varhain, kyllä yhdeksän olisi hyvä
asia. Tämä ihan sivuhuomiona vain. Äitinä ja myös entisenä koululaisena muistan, että aa-
mut ovat joskus vaikeita.

18.42 Sami Savio ps: Arvoisa puhemies! Kuten edustaja Juvonen hyvin edellä totesi, niin
Euroopan unioni ja sen jäsenyys rajoittaa erittäin paljon suomalaiskansallista päätöksente-
koa myös täällä eduskunnassa. Edes tätä vuonna 1981 käyttöön otettua kesäaikaa, joka siis
vaatii kaksi vuosittaista kellojen kääntämistä, me emme voi täällä eduskunnassa hyvästä
kansalaisaloitteesta ja eduskunnan ilmeisen yksimielisestä näkemyksestä huolimatta lopet-
taa, ja se tosiaan johtuu tästä EU-direktiivin sitovuudesta.

On kuitenkin hyvä, että perjantaina täällä eduskunnan täysistunnossa keskustelussa pai-
kalla ollut ministeri ja samoin Suomen europarlamentaarikot näyttävät mietintövaliokun-
nan hyvän mietinnön tavoin olevan yksimielisiä siitä, että hallituksen tulee edistää EU:n
päätöksentekoelimissä kellojen siirtämisestä luopumista. Siitä aiheutuu paljon haittoja.
Tieteelliset tutkimukset ovat osoittaneet, että varsinkin terveyshaitat lisääntyvät merkittä-
västi kahdesti vuodessa. Kuolemantapauksia aiheutuu aina kellojen käännön yhteydessä.

Kuten edustaja Myllykoski edellä totesi, voisimme Suomessa hyvin siirtyä pysyvästi ke-
säaikaan. Pääasia kuitenkin olisi, että tästä täysin turhasta kellojen käännöstä luovuttaisiin.
Siitä olisi hyötyä meille kaikille.

Kiitän lopuksi kansalaisaloitteen tekijöitä asian nostamisesta eduskunnan käsittelyyn.
Toivottavasti asia etenee lopulta myös EU:ssa.

18.43 Jyrki Kasvi vihr:  Arvoisa puhemies! Kesäaika voi tosiaan tuntua pikkuasialta,
mutta kuten viimeistään liikenne- ja viestintävaliokunnan kuulemisessa kävi ilmi, kellojen
kääntäminen kaksi kertaa vuodessa on paitsi taloudellinen myös terveysongelma, joka tu-
lee korjata. Aiemminkin tässä keskustelussa kuultiin mutinaa maailman tärkeimmästä
asiasta, mutta kuten edustaja Heinonen edellisessä kokouksessa kertoi, esimerkiksi sydän-
infarktien ja masennuksen esiintyvyys kasvaa merkittävästi kelloja käännettäessä, etenkin
keväisin, kun yöt jäävät lyhyeksi.

Kesä- ja talviajassa on kysymys liikenneturvallisuudesta, sillä liikenneonnettomuuk-
sien on havaittu yleistyvän kesäaikaan siirtymisestä seuraavalla viikolla, kun monen huo-
nosti nukkuneen kuljettajan vireystaso on tavallista huonompi.

Kansalaisten arjessa kellojen käänteleminen on riesa, joka teettää ylimääräistä vaivaa ja
aiheuttaa uniongelmia. Aina jokin kahvinkeittimen tai mikroaaltouunin kello jää laittamat-
ta oikeaan aikaan, minkä seurauksena ainakin minä olen henkilökohtaisesti löytänyt itseni
bussipysäkiltä tunnin väärään aikaan, joko liian varhain tai liian myöhään.

Kuten liikenne- ja viestintävaliokunnan puheenjohtaja esittelypuheenvuorossaan totesi,
Suomi ei voi luopua kesäajastaan yksin, koska se sotkisi EU-maiden välistä liikennettä ja
yhteydenpitoa. Siksi valiokunta ottikin tosiaan yksimielisen kannan: Suomen on oltava Eu-
roopan unionissa aktiivinen kesäaikadirektiivin muuttamiseksi. Se kuitenkin kiinnitti huo-
miota, että jotkut, etenkin perussuomalaiset, edustajat syyttivät tästä kesäajasta Euroopan
unionia eli meitä itseämme, EU kun olemme me, myös me suomalaiset, ja Suomi oli Eu-
roopan unionin jäsen jo silloin vuonna 2001, kun nykyinen kesäaikadirektiivi säädettiin.
3



Pöytäkirjan asiakohta PTK 119/2017 vp
Me suomalaiset olemme siis tästä kellojen säätelystä ja sen haitoista aivan yhtä vastuussa
kuin kaikki muutkin EU-maat. Mutta onneksi sen, minkä EU on säätänyt, voi EU myös
korjata.

18.45 Hannu Hoskonen kesk: Arvoisa herra puhemies! Edustaja Kasvi piti erinomaisen
puheenvuoron ja analysoi tätä tilannetta, miten Euroopan unionissa asia oikeasti on. Tässä
on vielä sellainenkin ulottuvuus, että on nämä riskit, kun kelloja siirrellään, että ihmisten
vuorokausirytmi sekaantuu hetkeksi aikaa, se on totta, mutta toisaalta pitää muistaa sekin
tosiasia, että aikavyöhykkeethän meillä tässä maailmassa joka tapauksessa on, eli ei niistä
nyt kannata minun mielestäni... Kannatan lämpimästi sitä liikennevaliokunnan kantaa täs-
sä asiassa, että palataan normaaliaikaan ilman mitään poikkeuksia. Itäinen naapurimme
Venäjähän ei ole tähän kellojen siirtelyyn koskaan lähtenytkään, elikkä tämä on tavallaan
meidän osaltamme ja suuren itäisen naapurimme osalta iso poikkeus, olemme poikkeus
tässä jonossa. Mutta minun mielestäni tässä pitäisi palata ihan rauhallisesti normaalimenet-
telyyn elikkä vanhoihin aikavyöhykkeiden aikoihin, niin kuin ne oikeasti ovat, ja sillä siis-
ti. 

Pitää muistaa sekin, että tällä lienee aikanaan tavoiteltu sitä, että se valoisa aika olisi se
työaika, että ei niitä aamun pimeitä olisi, että kun aurinko nousee, niin tehdään valoisana
aikana töitä. Ihan hyvä tavoite, mutta on syytä kuitenkin muistaa, että kun kelloja siirre-
tään kesää kohti elikkä se tunti siirretään eteenpäin ja sitten syksyllä taaksepäin, niin kui-
tenkin keväällä saavutettu hyöty on lähes olematon, koska keväällä sitä valoa on jo aivan
rajattomasti. Kaikki tietävät, Lapissa käyneet ja täällä etelässäkin, että päivä on jo todella
pitkä. Se on ihan turhaan sekin aika mennyt. 

Tämä päätös, mikä aikanaan tehtiin, 2002, osoittaa vain sen, että sen ajan harkinnan mu-
kaan tehtiin niin, nyt eletään tätä aikaa, ja maailma on muuttunut rajusti kaikilla tavoilla.
Palattaisiin tähän vanhaan hyvään menettelyyn. En ole koskaan kannattanut sitä, että elet-
täisiin poikkeusten varassa — kyllä se ihan normaali, vahva elämä riittää. Tämä kellonai-
kojen siirtely on minusta ihan turhanaikaista. Henkilökohtaisesti minun elimistöni ei siitä
kärsi, vaikka kelloja siirrettäisiinkin, mutta tiedän tuttavapiiristä ja lähipiiristä monta ih-
mistä, joille se on kauhistus. Heidänkin auttamisekseen olisi hyvä päästä normaaliin ai-
kaan. 

18.47 Sami Savio ps:  Arvoisa puhemies! En halua erityisemmin pitkittää keskustelua,
mutta täytyy ehkä todeta tähän edustaja Kasvin edellä ottamaan kommenttiin siitä, että pe-
russuomalaiset syyttäisivät tarpeettomasti Euroopan unionia tästä. No, asiahan on tietysti
niin, että Suomi on ottanut kesäajan käyttöön jo vuonna 1981. Silloin emme olleet EU:n jä-
seniä, ja sitten nämä EU:ssa myöhemmin tapahtuneet muutokset ovat tosiaan 2000-luvun
peruja. On kuitenkin selvä asia, että mikäli tämä EU-direktiivi ei olisi meitä sitova, me voi-
simme täällä kansallisessa parlamentissa tehdä nämä päätökset, kun eduskunta näyttää ole-
van hyvin yksimielinen tästä asiasta. Siltä ainakin vaikuttaa, mietintövaliokunta oli yksi-
mielinen, enkä ole kuullut täällä eduskunnassa tänään enkä myöskään perjantaina, kun
asiaa edellisen kerran käsiteltiin, minkäänlaisia poikkeavia näkemyksiä tämän kansalais-
aloitteen suhteen. Katsoisin kyllä, että jos me emme olisi EU:ssa, niin kyllä meillä olisi
täällä erittäin hyvät mahdollisuudet nyt päättää tästä kesäajasta luopumisesta. EU sitoo
meitä kuitenkin valitettavasti niin, että se ei ole meidän omissa käsissämme.
4



Pöytäkirjan asiakohta PTK 119/2017 vp
Keskustelu päättyi.

Eduskunta yhtyi valiokunnan ehdotukseen kansalaisaloitteeseen KAA 4/2017 vp sisälty-
vän ehdotuksen hylkäämisestä. Eduskunta yhtyi valiokunnan ehdotukseen toimenpide-
aloitteiden TPA 14/2016 vp ja TPA 15/2016 vp hylkäämisestä. Asian käsittely päättyi.
5


