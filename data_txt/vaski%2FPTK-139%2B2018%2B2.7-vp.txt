















































DEM1815.tmp.xml


Pöytäkirjan asiakohta PTK 139/2018 vp

 Tarkistettu
4.0

Pöytäkirjan asiakohta 

PTK 139/2018 vp

Täysistunto

Torstai 10.1.2019 klo 16.00—19.42

2.7. Suullinen kysymys viljelijöiden aseman parantamisesta elintarvikeketjussa (Esko Kivi-
ranta kesk)

Suullinen kysymys SKT 223/2018 vp

Suullinen kyselytunti

Puhemies Paula Risikko: Ja sitten keskustan eduskuntaryhmän kysymys, edustaja Kivi-
ranta.

Keskustelu

16.55 Esko Kiviranta kesk: Arvoisa puhemies! Elintarvikeketjun epäoikeudenmukainen
tulonjako alkaa olla kaikkien tiedossa. Myös EU:n komissio on herännyt huomaamaan tä-
män ongelman. Alkutuottajan osuus jää kohtuuttoman pieneksi. Esa Härmäläkään ei pys-
tyisi leikkaamaan ruisreikäleivästä niin ohutta siivua kuin viljelijän osuus tänä päivänä on.
Kauppa määrää. Kauppaketjujen omat tuotemerkit vievät pohjaa tuotekehitykseltä. Myös
sopimattomia kauppatapoja on käytössä.

Arvoisa ministeri Leppä, te olette toiminut ansiokkaasti viljelijän aseman parantamisek-
si elintarvikeketjussa. Kertoisitteko meille nyt, mitä kaikkea hallitus on tehnyt ja mitä vie-
lä on tulossa viljelijän tukalan ketjuaseman parantamiseksi? Pitäisikö kaupan tehdä paran-
nus?

16.56 Maa- ja metsätalousministeri Jari Leppä (vastauspuheenvuoro): Arvoisa puhe-
mies! Kaupan pitää tehdä parannus. On aivan päivänselvä asia, että kauppa on aivan yli-
vertainen toimija elintarvikeketjussa, ja tämä ylivertaisuus on kasvanut viime vuosien ai-
kana. Siksi hallitus on tehnyt kokonaan uuden lainsäädännön, elintarvikemarkkinalain, ja
eilen on laitettu auki paikka elintarvikemarkkinavaltuutetulle. Ensimmäistä kertaa me
saamme nyt tähän maahan riippumattoman, puolueettoman tahon, joka pääsee näkemään
nuo sopimukset, joita elintarvikeketjun sisällä tehdään. Tällaiselle on ehdottomasti ollut
tarvetta. Sen todistaa myöskin edustaja Kivirannan mainitsema eurooppalainen direktiivi,
joka tuossa ennen joulua valmistui. Tällä kaikella me haluamme tasapainoa elintarvikeket-
juun, uutta kasvua ketjun sisään ja uutta luottamusta, jolla kasvu on mahdollista. Puhtaalle,
suomalaiselle, turvalliselle, jäljitettävälle ruualle on kysyntää niin kotimaassa kuin vienti-
markkinoillakin, [Puhemies koputtaa] mutta siihen tarvitaan se tasapaino, jota edustaja Ki-
viranta tuossa äsken peräänkuulutti, ja sitä hallitus tekee.

Kysymyksen käsittely päättyi.


