















































DEM9FB0.tmp.xml


Pöytäkirjan asiakohta PTK 50/2018 vp
Pöytäkirjan asiakohta 

PTK 50/2018 vp

Täysistunto

Keskiviikko 16.5.2018 klo 14.03—16.49

9. Lakialoite laiksi perusopetuslain muuttamisesta
Lakialoite LA 13/2018 vp Ritva Elomaa ps ym.

Lähetekeskustelu

Ensimmäinen varapuhemies Mauri Pekkarinen: Lähetekeskustelua varten esitellään
päiväjärjestyksen 9. asia. Puhemiesneuvosto ehdottaa, että asia lähetetään sivistysvalio-
kuntaan.

Keskustelu

15.55 Ritva Elomaa ps (esittelypuheenvuoro): Arvoisa puhemies! Koulukiusaaminen on
liian yleinen ongelma, aivan liian yleinen. Me päätöksentekijät emme voi vain katsella si-
vusta kiusaamista. Sitä tapahtuu aivan kaikkialla päiväkodeista korkeakouluihin. Sen min-
kä nuorena oppii, vanhana taitaa. Tämä pätee myös kiusaamiseen: jos kouluissa ja päivä-
kodeissa kiusaamiseen ei puututa, kiusaaminen jatkuu. Aikuisikään mennessä tulisi oppia
tarttua päähän sen verran, että ketään ei kiusata missään eikä mistään. Ongelma rehottaa
edelleen, joten nyt tarvitaan konkreettisia uusia keinoja siihen puuttumiseksi. 

Koulukiusaaminen on valtavan vakava ongelma, ja sen seuraukset ovat pysähdyttävät.
Kiusaaminen saattaa vaikuttaa uhriin läpi elämän ja se johtaa tutkitusti usein vakaviin so-
siaalisiin ja terveydellisiin ongelmiin sekä lisää syrjäytymisriskiä, jos siihen ei puututa tar-
peeksi tehokkaasti ja riittävän ajoissa. Henkilötasolla kiusaaminen aiheuttaa valtavasti in-
himillistä kärsimystä, ja yhteiskunnalle siitä seuraa merkittävä hintalappu. Tässä muuta-
mia painavia syitä, miksi asian suhteen pitää ryhtyä toimeen ja saada tuloksia aikaan.

Lakialoitteeni koulurauha-asiamiehestä tähtää koulukiusaamisen kitkemiseen. Ehdotan
aloitteessani, että jokaisen kunnan tulisi nimittää koulurauha-asiamies. Koulurauha-asia-
miehen tehtävä olisi neuvoa kouluja koulurauhaan tai kiusaamiseen liittyvissä asioissa
sekä ratkoa kiusaamistapauksia ulkopuolisena asiantuntijana. Lisäksi koulurauha-asia-
mies seuraisi koulurauhan toteutumista sekä laatisi kunnan sivistyslautakunnalle ja val-
tuustolle vuosittain kertomuksen koulurauhan tilasta ja kehityksestä sekä toisi esille mah-
dolliset kehitysehdotukset. 

Koulurauha-asiamies voi olla joko päätoiminen tai sivutoiminen työntekijä tai yhdistet-
tynä johonkin muuhun kunnan virkaan. Tätä kohtaa mietin moneen kertaan pätevyyden nä-
kökulmasta. Tulin siihen lopputulokseen, että liian tiukat pätevyysvaatimukset aiheuttaisi-
vat erityisesti pienissä kunnissa päänvaivaa. Lisäksi sopivaa koulutustaustaa koulurauha-
asiamiehelle on haastavaa määritellä. Soveltuva korkeakoulututkinto voi tarjota riittävän
käytännön pätevyyden, mutta niin voi myös vuosien kokemus nuorten parissa tehdystä
työstä. Uskon, että kuntien tahto palkata parhaat voimat tärkeän työn tekemiseen koulukiu-
 Tarkistettu
4.1



Pöytäkirjan asiakohta PTK 50/2018 vp
saamisen kitkemiseksi motivoi panostamaan rekrytointiin ja valitsemaan pätevät henkilöt
pestiin.

Arvoisa puhemies! Rehtoreilla ja opettajilla on kädet täynnä hommia päätehtävänsä to-
teuttamisessa, ja kiusaamistapauksiin puuttuminen vaatii monesti paljon aikaa ja voimava-
roja. He tarvitsevat tukea erityisesti hankalimpien tapausten selvittelyyn. Kiva Koulu -oh-
jelma ja muut kiusaamisen vastaiset ohjelmat ovat ihan hyviä, mutta ne eivät tuo välttämät-
tä sitä konkreettista apua ongelmatilanteiden setvimiseen. Koulurauha-asiamies tuo juuri
tähän helpotuksen ulkopuolisena asiantuntijana. Lisäksi koulurauha-asiamies seuraisi jär-
jestelmällisesti koulurauhan toteutumista ja kiusaamista sekä tarjoaisi ajankohtaista tietoa
kuntien päättäjille päätöksenteon tueksi. Uskon, että moni opettaja olisi tyytyväinen, jos
saisi lisää apua kiusaamisen ongelman kanssa painimiseen.

Luin tällä viikolla Ylen jutun, jota varten oli tehty laaja selvitys suomalaisten koulujen
tilanteesta. Muun muassa opettajien työhyvinvoinnin hälyttävä tila ja ylisuuret ryhmäkoot
monissa kunnissa nousivat esille. Haastava tilanne kouluissa ei ainakaan helpota kiusaami-
seen puuttumista. Toivon todella, että koulukiusaamisen taklaamiseksi saataisiin konkreet-
tista tukea pelkän myötätunnon lisäksi.

Arvoisa puhemies! Syy, minkä takia lähdin tämän lakialoitteen laatimiseen, oli seuraa-
vanlainen: Olen ollut nyt sivistysvaliokunnassa noin seitsemän vuotta, ja tämä koulukiu-
saamisasia on tullut aina silloin tällöin esille sieltä kansan syvistä riveistä. Viime tammi-
kuussa kävin parin perheen luona, joiden lasta on kiusattu jo pitkän aikaa koulussa. Seu-
raavaksi puhuin edustaja Toimi Kankaanniemen kanssa, joka Jyväskylässä on joko tehnyt
tai tekemässä tällaista samantyyppistä aloitetta, ja hänen kanssaan keskustellessani mietin,
että tämän pitäisi olla ihan koko Suomen laajuinen. Ja niin sitten laitoin Facebookiin ennen
pääsiäistä oman puhelinnumeroni ja toivoin mahdolliset yhteydenotot, jos halutaan tästä
asiasta keskustella. Facebook niin sanotusti räjähti — tarkoittaa sitä, että yhteydenottoja
tuli satoja, ja niitä tulee vielä tänä päivänä. Elikkä niitä on tullut nyt jo pääsiäisestä lähtien
runsaasti yli kuukauden, puolitoista kuukautta. Ne tapaukset, joissa kiusaaminen tapahtuu
ja on tapahtunut, ovat olleet monessa suhteessa hyvin rajuja: fyysisesti käydään käsiksi,
henkisesti, hyvin monentyyppistä. Monet kiusaamistapaukset ovat jatkuneet jopa vuosia. 

Totta kai monessa koulussa on asia hoidettu hienosti ja kiusaaminen saadaan lopetettua,
mutta on myös valitettavasti niitä kouluja, joissa tähän asiaan ei ole paneuduttu kovin va-
kavasti tai se on sivuutettu ja osittain jopa laitettu maton alle ja odotettu, että kyllä asia sit-
ten selviää aikanaan. Ja koska näitä tapauksia on tullut niin paljon, niin ajattelin, että yksi
hyvin tärkeä toimenpide tässä asiassa, kun tarvitsemme erilaisia käytäntöjä kiusaamisen
kitkemiseksi, olisi tällainen lakialoite koulurauha-asiamiehestä. 

Tämän asian suhteen on myös tullut sellaista palautetta, että totta kai myös kiusaaja tar-
vitsee sitä apua ja kiusaajan kodissa on usein ongelmia, minkä takia kiusaaja kiusaa. Mutta
tämä asia on niin tärkeä ja koskee välillisesti ihan kaikkia suomalaisia, joten toivon, että
myös tämä lakialoite otetaan vakavasti ja lähdetään toimeen. — Kiitos.

16.03 Sami Savio ps:  Arvoisa puhemies! Kiitos aivan alkuun edustaja Elomaalle tästä
erittäin hyvästä lakialoitteesta, jonka olen itsekin muiden perussuomalaisten kansanedus-
tajien tavoin allekirjoittanut. Kuten edustaja Elomaa edellä totesi, kiusaaminen on todella-
kin vakava yhteiskunnallinen ongelma, joka monesti voi johtaa muun muassa syrjäytymi-
seen. Kiusaaminen on valitettavasti saanut myös uusia muotoja muun muassa sosiaalisen
median käytön jatkuvan laajenemisen kautta, ja näyttääkin siltä, että kiusaamisen ehkäise-
2



Pöytäkirjan asiakohta PTK 50/2018 vp
minen ja kiusaamistapausten selvittely on jopa vaikeutunut entisestään, kun vanhemmilla
tai opettajilla ei aina ole mahdollisuuksia tai konkreettisia keinoja niihin puuttua.

Arvoisa puhemies! Kuten edustaja Elomaakin tässä edellä toi esille, toisinaan esimer-
kiksi kouluissa myös pelätään vanhempien reaktioita näissä kiusaamistapausten selvitte-
lyissä ja yritetään jopa hyssytellä selvätkin kiusaamistapaukset maton alle. Se ei tieten-
kään missään tapauksessa ole oikein. Siksi nyt tarvitaankin konkreettisia toimenpiteitä ja
keinoja, ja tämä edustaja Elomaan esittämä ulkopuolinen asiantuntija voisikin helpottaa
merkittävästi tällaisten hieman vaikeampien kiusaamistilanteiden oikeudenmukaista rat-
kaisemista. 

Perussuomalaiset ovat muutenkin vaatineet monessa yhteydessä ja moneen otteeseen
tiukkaa puuttumista kiusaamistapauksiin ja myös muun muassa opettajille konkreettisem-
pia keinoja niihin tarttumiseen. Totta kai myös vanhemmilla on suuri vastuu siitä, miten he
lapsensa kasvattavat, ja sekin tuli tässä edustaja Elomaan hyvässä puheenvuorossa esille.
Hän viittasi tähän, että myös kiusaajilla monesti voi olla sellainen tausta, että heidänkin
asiaansa pitää yhteiskunnan helpottaa, mutta ensisijaisesti tietysti täytyy varmistua siitä,
että näitä kiusaamistapauksia ei edes esiinny.

Arvoisa puhemies! Lopuksi totean, että toivon edustaja Elomaan lakialoitteelle asiallis-
ta ja menestyksellistä valiokuntakäsittelyä.

16.05 Ulla Parviainen kesk: Arvoisa puhemies! Meillä on lakialoite, joka todellakin kos-
kettaa hyvin laajaa joukkoa, ja voidaan sanoa, niin kuin aloitteessakin sanotaan, että kou-
lukiusaaminen on vakava ongelma. Se on vakava ongelma siellä yhteisössä mutta erityisen
vakava se on tietenkin henkilölle, joka joutuu kiusaamisen kohteeksi, sillä kiusaamisella
on todellakin pitkäkestoiset seuraukset.

Tässä aloitteessa sanotaan, että ”koulukiusaamisen ehkäisyyn ei olla toistaiseksi löydet-
ty tarpeeksi tehokkaita keinoja”. Onkin hyvä, että erotetaan erikseen ehkäisy, millä pyri-
tään puuttumaan siihen, että kiusaamista ei olisi tai se tunnistettaisiin, tai toisaalta sitten sii-
hen, että mikäli kiusaamista esiintyy, niin jokaiseen kiusaamiseen puututaan. Koulussa pi-
tää olla nollatoleranssi kiusaamisen kanssa. Mutta tässä yhteydessä on hyvä todeta se, että
kouluissa on hyvin erilainen toimintakulttuuri siinä, kuinka ongelmia yleensäkin ratko-
taan, kuinka ongelmat tunnustetaan. 

Kiva Koulu -ohjelma mainittiin tuossa, ja minä itse olen hyvin vahva Kiva Koulu -kan-
nattaja, mutta harmissani olen siitä, että nyt koulut ovat yksinomaan rekisteröityneet Kiva
Kouluiksi mutta eivät toteuta sitä varsinaista Kiva Koulu -ohjelmaa — eivät toteuta juuri
sitä ennalta ehkäisevää työtä ja ohjelmaa, mikä siihen Kiva Koulu -malliin kuuluu. 

Siinähän on monella tasolla toimintaa: 
Ensinnäkin Kiva Koulu -ohjelmassa saadaan koulun henkilökunnalle tietoa kiusaami-

sesta ja siihen puuttumisesta ja tällä Kiva Koulu -mallilla pyritään sitouttamaan koko kou-
lun henkilökunta tähän kiusaamisen vastaiseen työhön. Eli siihen kuuluu koko koulun hen-
kilökunta, ei yksinomaan opettajat. Sen lisäksi oppilaille on tämä ennalta ehkäisevä ohjel-
ma, jossa oppituntien tai teemapäivien muodossa käydään asiaa läpi eli keskustellaan, har-
joitellaan toista kunnioittavaa käytöstä, ryhmässä toimimista sekä kiusaamisen tunnista-
mista ja tehdään erilaisia harjoituksia ja ryhmätöitä. 

Sitten on tämä toinen osio, näitten kiusaamistapausten ratkominen. Kouluun muodoste-
taan tiimi, johon kuuluu opettajajäseniä ja mahdollisesti myöskin kuraattori, voi olla kou-
lupsykologi, eli joku koulun Kiva-tiimin aikuisista on tietyllä tavalla aloitteessa ehdotettu
3



Pöytäkirjan asiakohta PTK 50/2018 vp
koulurauha-asiamies. Eli tietyllä tavalla jokaisessa koulussa on koulurauha-asiamies, hän
on nyt vain sen Kiva-tiimin veturiopettaja tai veturityöntekijä, joka ottaa jokaisen kiusaa-
mistapauksen käsittelyyn. Ja tässä Kiva Koulu -mallissahan on niin, että jokainen käsitelty
tapaus tarkasti dokumentoidaan ja sitä seurataan, niin että kiusaaminen ei sitten jatkuisi.
Mutta jos tämä jatkuu, niin sitten se on siirrettävä koulun oppilashuoltotyön käsiteltäväksi.
Ja ottaisin vielä esille sen, että vakavissa kiusaamistapauksissa ei pidä ollenkaan epäillä,
etteikö myöskin poliisista voisi olla hyötyä.

Otan vielä tähän koulukulttuuriin liittyvän asian: jos koulussa käytetään tämän Kiva-toi-
minnan lisäksi vertaissovittelua — eli vertaissovittelussa ratkotaan niitä ongelmia, jotka ei-
vät täytä sitä kiusaamisen kriteeristöä vaan ovat näitä arkipäivän kahnauksia, mitä koulus-
sa sattuu — oppilaat oppivat käsittelemään ongelmatilanteita ja auttavat toisiaan ratko-
maan sitten mahdollisia kiusaamisen esiasteita.

On hyvä myöskin huomata se, että sinne kouluun siirtyy paljon sellaista, joka tapahtuu
oppilaiden vapaa-aikana. Edustaja edellä jo mainitsi netin ja verkossa kiusaamisen, ja tämä
kaikki, mitä vapaa-ajalla tapahtuu lasten välillä, tietenkin siirtyy sinne kouluun. Näen, että
kouluväen on syytä puuttua myös sellaisiin vapaa-ajalla tapahtuviin kiusaamisiin, jotka
vaikuttavat todellisesti sinne koulutyöhön.

Kiusaaminen ja kiusaamisen ehkäisy on koko kouluyhteisön asia. Se on oppilaitten,
henkilökunnan ja oppilaiden vanhempien asia. Aloite on sinänsä hyvä, mutta en missään
tapauksessa kannata uuden virkamiehen nimittämistä tehtävään. Näen niin, että tämä asia
pitää hoitaa siellä yhteisön sisällä eikä ulkopuolelta tulevan virkamiehen avulla. — Kiitos.

16.11 Ville Tavio ps: Arvoisa puhemies! Edustaja Parviaisen puheenvuoroa oli ilo kuun-
nella. Se oli aivan erinomainen.

Näen niin, että tämä edustaja Elomaan esittämä koulurauha-asiamies voisi pikemmin-
kin tukea tuota hyvää kehitystä ja koordinoida sitä ylempää. Tässähän ei edellytetä, että
välttämättä uusi henkilö palkataan siihen vaan sitä tehtävää voisi joku jo olemassa oleva vi-
ranhaltija hoitaa.

Tämä itse aihe on onneksi hyvin ajankohtainen ja keskustelua herättävä, niin kuin kävi
ilmi tuosta edustaja Elomaan saamasta palautteestakin. Siitä palautteesta kävi oikeastaan
hyvin ilmi, miten pitkään koulukiusatuksi tuleminen vaivaa ihmistä. Tiedetään, että lapset
ja nuoret ovat hyvin herkkiä psykologisesti ja tällainen asia kyllä voi vaikeuttaa sitä kas-
vua, pienikin kiusaaminen saati sitten suurempi kiusaaminen tai jatkuva kiusaaminenhan
voi lähestulkoon pilata jonkun nuoren elämän. Siksi on tärkeää, että tähän otetaan nollato-
leranssi ja pohditaan näitä uusia lähestymistapoja.

Perussuomalaiset edellyttävät hyviä käytöstapoja Suomen koululaisilta, ja me haluam-
me, että Suomen kouluissa on koulurauha niin välitunneilla kuin oppitunneillakin. Tah-
domme, että opettajia kuunnellaan, eli oppilaat eivät saa siis myöskään häiritä tai kiusata
opettajia, vaan meistä tarvitaan kuria sen verran, että nuoret myös tottelevat opettajia. Tä-
mäkin puoli on tärkeä.

Mietin, että kun tässä lakialoitteessa esitetään tätä koulurauha-asiamiestä kunnalliseksi,
tokihan tässä maakuntauudistuksen toteuduttua sitä voi pohtia myös, voisiko siinä olla roo-
li maakunnalla näin jatkovalmistelun kannalta. Mutta ehdottomasti kannatan tätä lakialoi-
tetta.
4



Pöytäkirjan asiakohta PTK 50/2018 vp
16.13 Eeva-Johanna Eloranta sd:  Arvoisa puhemies! Jokaisella on oikeus koulurau-
haan, ja kiusaamiselle pitää olla nollatoleranssi ihan joka puolella yhteiskuntaa. Jokainen
tarvitsee kavereita, yhteisöjä, joihin kuulua, sekä kokemuksen siitä, että elää turvallisessa
ympäristössä. Politiikalla ei voida poistaa yksinäisyyttä tai tuottaa onnellisuutta, mutta
edellytyksiä hyvälle elämälle sillä voidaan luoda, ja kiusaamisen ehkäiseminen on juuri
tätä edellytysten luomista. 

Niin kuin tiedämme, ponnisteluista huolimatta kiusaaminen on edelleen vakava ongel-
ma ihan liian monen lapsen ja nuoren elämässä. Haasteena on se, että kiusaamisen uudet
muodot ylittävät oppilaitosten rajat. Kiusaamista tapahtuu kasvavassa määrin sosiaalises-
sa mediassa. Kiusaamisen ehkäiseminen ja kiusaamiseen puuttuminen vaativat koko ajan
uusia keinoja meiltä aikuisilta. Kouluista pitää tehdä esimerkillisen kiusaamisvapaita yh-
teisöjä, koska se koulurauha on ihan jokaisen oppilaan ja myöskin opettajan luovuttama-
ton oikeus.

Vastuu koulurauhasta ja turvallisesta oppimisesta on ihan koko kouluyhteisöllä ja ym-
päröivällä yhteiskunnalla, korostaen myöskin huoltajien keskeistä roolia kasvattajina. Kiu-
saamiseen puuttuminen on kuitenkin ennen kaikkea koulujen, päiväkotien ja oppilaitosten
koko henkilökunnan tehtävä, ja on tärkeätä myöskin antaa henkilökunnalle riittävät työka-
lut puuttua siihen kiusaamiseen. Puuttumattomuuden kulttuuria ei pidä sallia yhteisöissä,
joiden tehtävänä on kasvattaa meidän lapsia ja nuoria kohti vastuullista aikuisuutta. Samal-
la myöskin toimiva yhteydenpito lasten ja nuorten vanhempiin sekä koko yhteisön tiedos-
sa olevat toimintasäännöt ehkäisevät jo olemassa olevaa kiusaamista. Sen takia myöskin
järjestyssäännöt ovat kouluissa tärkeitä.

Kiusaamiseen on todellakin mahdollista vaikuttaa, mutta se edellyttää suunnitelmallista
ja systemaattista työtä, ja uskon, että tuo edustaja Elomaan ehdotus koulurauha-asiamie-
hestä voisi olla hyvä apu, että tässä päästään eteenpäin. 

Nyt meillä on eduskunnan käsittelyssä tällä hetkellä uusi varhaiskasvatuslaki, ja olen to-
della iloinen, että sinne on pykäliin nyt ensi kertaa kirjoitettu tuo kiusaamiseen puuttumi-
nen myöskin varhaiskasvatuksessa. Lukiolaissa, joka meillä myöskin on käsittelyssä, on
hyvin löyhä kirjaus kiusaamiseen liittyen, ja esimerkiksi Lukiolaisten Liitto on toivonut,
että siihen tulisi parempi kirjaus. Myöskin lukiolaiset tarvitsevat lain suojaa siihen, että
kiusaamistapauksiin myöskin lukioissa puututaan.

Avainroolissa on tietenkin toimiva oppilas- ja opiskelijahuolto läpi meidän koko koulu-
tusjärjestelmän, sillä se ehkäisee pahoinvointia, ja myöskin tämmöinen yhteisöllinen opis-
keluhuoltotyö, joka kohdistuu koko kouluyhteisöön, ehkäisee kiusaamista ja ongelmia ja
edistää sitä varhaista puuttumista. On todella tärkeätä, että meillä oppilas- ja opiskelija-
huolto toimii hyvin ja on riittävästi resursoitua, jotta sitten voidaan myöskin tähän kiusaa-
miseen puuttua ja jotta lapset ja nuoret pääsevät sinne asiantuntijoiden neuvottavaksi ja sit-
ten annetaan niissä kiusaamistilanteissa tukea sekä kiusaajille että kiusatuille. 

16.16 Hannu Hoskonen kesk: Arvoisa rouva puhemies! Koulukiusaaminen on vakava
ongelma, ja toki sitä on ollut kaikkina aikoina olemassa. Ei ole vain meidän aikamme ilmi-
östä kysymys. Kouluissa on aina ollut tällaisia tapauksia, joissa joku oppilas on joutunut
isompiensa kiusaamaksi taikka jotain muuta vastaavaa, joko yhden henkilön tai useam-
man henkilön kiusaamaksi. Mutta voi sanoa, että tänä päivänä meillä ovat nämä kiusaamis-
välineet, tämä sosiaalinen media ja muut viestintävälineet, tulleet mukaan, ja se on tehnyt
tästä asiasta aika vakavan ilmiön ja pahimmillaan johtanut karmeisiin seuraamuksiin.
5



Pöytäkirjan asiakohta PTK 50/2018 vp
Aivan kuten edustaja Ulla Parviainen omassa puheenvuorossaan sanoi, karmeimmat ta-
paukset, pahimmat tapaukset toki pitää hoitaa niin, että ne menevät poliisin tutkittavaksi.
Kyllä ne ovat semmoisia vakavia juttuja, että niihin pitää puuttua kovalla kädellä. Mutta
ennen kuin niin pitkälle on menty... Luin juuri netistä tästä Kiva Koulu -hankkeesta, jota
Turun yliopistossa on kehitetty, toimintatapamenetelmä, jossa ihmiset saatetaan yhteistyö-
hön ja kiinnittämään huomiota tähän kiusaamistilanteeseen yleensä kouluissa. Mielestäni
ainoa tehokas tapa tähän puuttua on se, että niin opettajat kuin oppilaat ja oppilaiden van-
hemmat, kaikki otetaan tähän työhön mukaan ja tehdään kaikille tiettäväksi sen koulun
alueella, että tässä koulussa ei ketään kiusata ja kaveria autetaan aina. 

En usko siihen, että millään virkamiehellä tähän pystyttäisiin ratkaisu tuomaan, vaan
käytettäkööt ne rahat, jos on kunnalla varaa käyttää lisää sivistystyöhön, vaikka sitten esi-
merkiksi varhaiskasvatukseen taikka sitten koululuokkien ryhmäkokojen pienentämiseen.
Käytettäkööt ne sitten sinne ja kehitettäköön näitä yhteistyömuotoja oppilaiden, oppilai-
den vanhempien ja opettajien välillä niin, että pidetään niitä yhteisiä palavereja ja ollaan
tietoisia ongelman vakavuudesta. Sitten ne kaikkein vakavimmat tapaukset, joita ikävä
kyllä Suomessa muutamia aina silloin tällöin tulee ihan julkisuuteen saakka, ovat sitten sel-
keästi poliisiasioita, ja niihin pitää puuttua kovalla kädellä. 

Jos lapsen elämä pienestä lähtien on vaikeaa, niin sen voi kuvitella, mitä sitten aikuisen
ihmisen osalta se elämä on, kun ison paineen alla ikänsä elää. Niihin pitää puuttua heti, ja
pitää puuttua nimenomaan niissä luokissa, oppilaiden ja opettajien ja vanhempien kesken. 

16.19 Ritva Elomaa ps: Arvoisa puhemies! Jokaisella tulisi olla oikeus turvalliseen opis-
kelu- tai työympäristöön. Koulurauha rakoilee, ja ratkaisuja on löydettävä. Viime aikoina
on uutisoitu, että osassa kunnista perusopetuksen ryhmäkoot ovat hälyttävän suuret. Tämä
vaikuttaa merkittävästi myös koulurauhaan. Isompaan ryhmään mahtuu todennäköisem-
min enemmän kiusaajia joukkoon, ja samanaikaisesti opettajat ovat kuormitetumpia ope-
tustyön puolesta ja aikaa kiusaamistapausten perusteelliseen selvittelyyn on rajallisesti.

Me perussuomalaiset olemme jo pitkään kantaneet huolta liian suuriksi paisuneista ope-
tusryhmistä. Perusteita ryhmäkokojen pitämiseksi kohtuullisina ei ole vaikea keksiä: kou-
lurauha, opetuksen laatu ja opettajien jaksaminen — tässä muutama. Mielestäni hallituk-
sen tulisi toimia aktiivisesti, jotta opetusryhmät saataisiin pienemmiksi niissä kunnissa,
joissa ongelmia ilmenee. Näin luotaisiin paremmat edellytykset puuttua myös koulukiu-
saamiseen.

Ongelma on vakava ja valtava. Vuoden 2017 kouluterveyskyselyn mukaan esimerkiksi
kahdeksas- ja yhdeksäsluokkalaisista joka neljäs on kiusaamisen uhri. Kiusaamismuodot,
mistä minä sain viestejä Facebookissa, puhelinsoittoja ja sähköpostiviestejä, ovat muun
muassa seuraavia: nettikiusaamista on paljon, tavaroiden piilottamista, otetaan kiusatulta
kännykkä ja tilataan sillä tavaraa, jätetään yksin, kaveripiiristä irrotetaan niin, ettei oteta
porukoihin mukaan, levitellään vääriä juoruja, käydään käsiksi, pahoinpidellään ja tuho-
taan omaisuutta. Ja kun kysyttiin, mitä on tapahtunut sen jälkeen, kun olet kertonut kiusaa-
misesta, niin noin 30 prosenttia ilmoitti, että kiusaaminen on jatkunut tai pahentunut. Tämä
on hälyttävä luku ja kertoo siitä, kuinka kiusaamiseen puuttumiseen tarvitaan uusia keino-
ja.

Edustaja Hoskonen toi esille sen, että asia pitää ratkaista vanhempien, koulun ja opetta-
jien keskuudessa. Tätä lakialoitetta tehdään nyt sen takia, että tämä ei toimi tällä hetkellä
kunnolla. Tarvitaan uusia keinoja. Hallituksen on nyt kunnolla tartuttava toimeen ja tämän
6



Pöytäkirjan asiakohta PTK 50/2018 vp
asian ytimeen. Pelkkä työryhmä raportteineen ei kiusattuja auta, vaan tarvitaan vahvoja
konkreettisia uudistuksia kiusaamisen kitkemiseksi.

Arvoisa puhemies! Lopuksi kiitän: Edustajat Savio, Tavio, Parviainen, Eloranta ja Hos-
konen, kiitos näistä puheenvuoroista. On todella tärkeä asia ja hienoa, että olette olleet tääl-
lä salissa puhumassa asiasta. — Kiitos.

Keskustelu päättyi.

Asia lähetettiin sivistysvaliokuntaan.
7


	9
	15.55
	16.03
	16.05
	16.11
	16.13
	16.16
	16.19


