















































DEM855.tmpSave.xml


Pöytäkirjan asiakohta PTK 93/2016 vp
Pöytäkirjan asiakohta 

PTK 93/2016 vp

Täysistunto

Perjantai 30.9.2016 klo 12.59—13.33

3. Yleisradion hallintoneuvoston kertomus eduskunnalle yhtiön toiminnasta vuonna 2015 
Kertomus K 7/2016 vp
Valiokunnan mietintö LiVM 19/2016 vp

Ainoa käsittely

Toinen varapuhemies Arto Satonen: Ainoaan käsittelyyn esitellään päiväjärjestyksen 3.
asia. Käsittelyn pohjana on liikenne- ja viestintävaliokunnan mietintö LiVM 19/2016 vp.

Keskustelu

13.00 Ari Jalonen ps (esittelypuheenvuoro): Arvoisa puhemies! Valiokunta ottaa tässä
mietinnössään kantaa vain Yleisradion hallintoneuvoston toimintavuotta 2015 koskevassa
kertomuksessa esille tuotuihin seikkoihin eikä ota tässä yhteydessä kantaa yleisemmin
Yleisradio Oy:n toimintaan tai sen kehittämiseen.

Hallintoneuvoston kertomus on laadukkaasti laadittu. Yleisradio on eduskunnan alai-
nen mediatoimija, jonka tiedonvälityksen ja muun toiminnan riippumattomuutta ja luotet-
tavuutta pidetään tärkeänä tasapuolisen tiedonvälityksen, sananvapauden ja kansanvallan
tukemisen kannalta. Tässä se ydinkohta oikeastaan on kiteytynyt noihin kohtiin, ja tarkem-
mat kohdat löytyvät täältä perästä.

Ylipäätänsä media-ala on murroksen keskellä ja kuluttajien käyttötavat muuttuvat ja ja-
kelukanavat monipuolistuvat ja mediakentällä tapahtuu paljon. Tässä muutoksessa on ol-
tava hereillä ja aktiivisesti mukana kehittämässä omaa toimintaa. Se, minkä tahdon nostaa
tästä nyt erityisesti esille, mikä on valiokunnan kanta ollut jo monena vuonna, on se, että
aluetoimitusten merkitys on merkittävä alueiden kehityksen ja ihmisten identiteetin kan-
nalta.

Tässä kohtaa ei enempää mainittavaa.

13.02 Timo Heinonen kok: Arvoisa puhemies! Hyvät edustajakollegat! Valiokunnan
mietinnössä nostetaan tärkeitä asioita esille. Pidän itse tärkeänä sitä, että myös tulevaisuu-
dessa Yleisradio pystyy vastaamaan vähemmistö- ja erityisryhmille suunnatusta ohjelma-
tarjonnasta. Myös tämä aluetoimitusten merkitys on noussut usein täällä eduskunnassa
esille. Myös valiokunta nosti sen esille ja kiinnitti huomiota muun muassa samaan asiaan,
jota itse Yleisradiolta muutoksen julki tultua kysyin.

Mielestäni hieman erikoista on, että aluetoimitukset kulkevat tänä päivänä kaupunkien
nimillä. Minun mielestäni Yle Etelä-Karjala oli paljon kuvaavampi nimi aluetoimitukselle
ja maakuntaradiolle kuin Yle Lappeenranta tai monta muuta. Ja sitten samaan aikaan kui-
tenkin, kun Yleisradio tämän muutoksen teki, tämä ei mene läpi kaikkien maakuntaradioi-
den, vaan sinne jäi kuitenkin osa vielä näillä vanhoilla nimillä. Itse olisin mieluimmin ha-
 Tarkistettu
4.0



Pöytäkirjan asiakohta PTK 93/2016 vp
kenut niistä maakunnista näitä nimiä ja tehnyt mieluummin tällaisia alueiden radioita kuin
korostanut tämän kaupungin merkitystä.

Yleisradiohan julkaisi tässä viime päivinä ison joukon suunnitelmia Ylen kehittämisek-
si ja uudistamiseksi tulevina vuosina. Nämä muutokset johtanevat todennäköisesti radio-
kanavien vähennyksiin, draamatuotannon siirtymiseen verkkoon, mutta myös urheilu- ja
musiikkitapahtumien tuotantojen muutoksiin. Mutta merkittävintä on ehkä se, että Yle siir-
tää ohjelmia ja muuta sisältöä jatkossa entistä enempi internetiin perinteisiltä kanavilta.
Nämä uudistuksethan johtuvat kyllä pääasiassa mediaympäristön aika merkittävästä muu-
toksesta, ja on hyvä, että Yleisradio tekee näitä uudistuksia, ettei käy sitä kuin monessa
muussa on käynyt, että aika uudistuksia jarrutetaan ja sen jälkeen ollaan myöhässä, kun toi-
set ovat menneet sinne.

Tänä päivänä jo monet nuoret etsivät kaikki uutiset netistä ja katsovat ne tableteista tai
puhelimista. Enää oikeastaan edustaja Zyskowicz odottaa puoli yhdeksän uutisia katsoak-
seen ne televisiovastaanottimelta, melkein kaikki muut ovat katsoneet jo ne hieman aiem-
min omalta tabletiltaan. (Eero Heinäluoma: On meitä kaksi! — Välihuutoja) — No, muu-
tamia löytyy salista, ja toki niitä Suomesta löytyy muitakin. — Mutta tähän suuntaan se
menee, ja minun mielestäni hyvä, että Yleisradio uudistaa tätä. Toki tämän taustalla on nyt
myös puhemiehenä istuvan kansanedustaja Arto Satosen johtaman parlamentaarisen työ-
ryhmän esitykset ja sen mukana tuomat muutokset. Mutta on hyvä, että Yleisradiota vie-
dään nyt kuitenkin ennen muuta tässä muuttuvassa mediaympäristössä eteenpäin. Ylen toi-
mitusjohtaja Lauri Kivinen totesi, että näistä uudistuksista ei selvitä nyt millään juus-
tohöyläasenteella, vaan heidän täytyy pystyä tekemään selvästi tilaa uudelle, ja näitä muu-
toksia nyt on tulossa.

Suurimmat muutokset siis tapahtuvat draamatuotannossa. Jatkossa pidän myönteisenä
sitä, että Yle tulee ostamaan lisää kotimaista draamaa eri tekijöiltä eli niin sanotusti yhtiön
ulkopuoleltakin. Vuosien 2017 ja 2020 aikana se kohdistaa uuden kotimaisen draaman ke-
hittämiseen kaikkiaan 20 miljoonaa euroa lisää rahaa, ja itse olen vakuuttunut siitä, että
tämä tulee hyvällä tavalla vahvistamaan myös monipuolista ohjelmantuotantokenttää.
Myönteisenä pidän myös sitä, että Ylen tavoitteena on se, että suomalaista draamaa saa-
daan jatkossa myös kansainväliseen levitykseen aiempaa enemmän.

Huolestunut sen sijaan olen niistä supistuksista, joita on tulossa ennen muuta urheilun
saralle. Itse pidän tärkeänä, niin kuin aloitin ja minkä valiokuntakin nosti esille, erityisryh-
mät ja heidän ohjelmatarjonnasta vastaamisen, mutta myös laadukkaat lastenohjelmat ja
myös urheilutuotannon, sellaisen urheilutuotannon erityisesti, mitä ei muualla tavalla saa-
da. Tämä on tärkeää, ja toivon, että myös hallintoneuvoston puheenjohtaja huomioi ja vie
tätä viestiä myös eteenpäin. Olen varma, että tämän ajatuksen takana on vielä enempi kuin
näitä puoli yhdeksän uutisen seuraajia tässä salissa on.

Myönteistä tässä urheilupuolessa on se, että sitä tullaan myös ostamaan lisää niin sano-
tusti ulkoa eli käytetään myös tässä uusia tekijöitä, ja se tulee myös vahvistamaan varmasti
alueellistakin tuotantoa.

Selkeitä voittajia tulevaisuuden Ylessä ovat onneksi lapset ja nuoret. Lasten palveluita
vahvistetaan ja nuorisolle kehitetään uusia mobiilipalveluita, joita tuossa alussa jo perään-
kuulutin. Pidän hyvänä sitä, että Yle aikoo panostaa jatkossa myös verkon uutispalveluihin
entistä enempi, sillä siellä ne suuret massat kuitenkin tulevaisuudessa tulevat liikkumaan ja
uutisia halutaan lukea nopeasti. Uutisten panttaaminen ei enää onnistu eikä odottaminen,
2



Pöytäkirjan asiakohta PTK 93/2016 vp
että skuuppi kerrottaisiin puoli yhdeksän uutisessa, vaan se kerrotaan heti, kun jotain on ta-
pahtunut. Tähän suuntaan mediamyllerrys on menossa, haluamme sitä tai emme.

13.09 Mikko Alatalo kesk: Arvoisa puhemies! Yleisradion alueellisen televisio-, uutis- ja
radiotoiminnan merkitys on suuri alueellisen tiedonvälityksen takaajana ja alueen identi-
teetin vahvistajana. Olen tyytyväinen, että Pirkanmaallakin on nyt omat uutisensa, mutta
ihmettelen sitä, miksi se on Tampereen radio, ja samoin, mitä ajattelevat savonlinnalaiset
siitä, että se on Mikkelin radio. (Olavi Ala-Nissilä: Tai Turun radio!) Tietääkseni täällä on
menossa maakuntauudistus Suomessa, ja Yle menee päinvastaiseen suuntaan. Eli eikö Yle
tunnusta sitä, että meillä on tulossa ihan oikeasti maakuntauudistus, jossa on maakunnat ja
kunnat? (Vasemmalta: Freudilainen! — Välihuutoja)

No, mennään eteenpäin. Kuitenkin se täytyy sanoa tässä, että 508 miljoonaa on Yleisra-
dion julkisen palvelun kustannusten kattamiseen. Tämä summa kerätään yleisradioverolla,
ja vaikka taloudellinen tilanne maassa on se, mikä se on, niin indeksikorotusta ei siis ensi
vuodelle tehdä. Nyt, kun Ylen ohjelmistosta joudutaan tinkimään, on meillä täällä peiliin
katsomisen paikka. Saimme pidettyä Ylen edelleen laajan julkisen palvelun yhtiönä, mutta
hinnan maksamme Ylen rahojen leikkauksista. Sinänsä kiitos Satosen työryhmälle, että
päädyitte samaan tulokseen kuin Ruotsissa ja Norjassa, jossa yritettiin paikallisia yleisra-
dioita ajaa alas ja kuitenkin ne sitten lopulta säilytettiin.

Ohjelmistokulut kyllä joka tapauksessa kasvavat. Sinänsä ajatus laatuun panostamisesta
on hyvä, mutta tämä on myös helposti vain fraasi, kun puhutaan julkisen palvelun yhtiöstä.
Jokaiselle pitäisi jotain tarjota ja vielä katsojat ja kuulijat pitää kanavilla, kun samaan ai-
kaan kaupallinen media myös niitä havittelee. 

Se on selvää, että Yleltä edellytetään tiukkaa taloudenpitoa, toisaalta uudistumista, yh-
teistyötä media-alalla ja hankintojen lisäämistä, ja nythän siis hankintoja ulkopuolelta lisä-
tään, se on sinänsä hyvä asia. Mutta myös ikäviä asioita on tapahtunut. Akuutti-ohjelma
Oulusta siirretään Helsinkiin. Sitä on tehty 22 vuotta siellä, ja kyllä uskon, että se tiimi siel-
lä olisi voinut hyvin edullisesti tätä ohjelman tekoa jatkaa. Tämä on nyt viimeinen tällai-
nen alueella tehty ohjelmasarja, jota ei sitten enää siellä tehdä. Olen ymmärtänyt, että esi-
merkiksi Ruotsissa SVT paremmin ymmärtää tuotantoja myös Tukholman ulkopuolella.

Yle on lisäämässä kotimaisen draaman hankintaa ja tosiaan 20 miljoonaa lisäeuroa uu-
den kotimaisen draaman kehittämiseen. Linjaus perustuu juuri tähän Satosen työryhmän
asettamaan velvoitteeseen ja sillä tulee olemaan henkilöstövaikutuksia myös Yleisradion
omassa tuotannossa. Draamapuoli on laajemminkin murroksessa, kun katsojat siirtyvät pe-
rinteisestä televisiosta verkkoon. Meistä monet ovat jo tänä päivänä muun muassa Netflix-
in asiakkaita ja HBO:n asiakkaita, mutta toisaalta Ylellä on myös hyvä Areena.

Suomen median keskeinen tulevaisuuden haaste on se, miten säilyttää kotimaisen medi-
an ja sisällöntuotannon kannattavuus- ja kilpailukyky kansainvälisesti kilpailuilla markki-
noilla ja vielä päästä sinne kansainvälisille markkinoille.

Musiikissa televisiolla ja radiolla on iso merkitys. Tulevaisuudessakin Radio Suomi ja
Yle X ovat tekemässä osaltaan hittejä, kun ne ottavat biisejä soittolistoilleen. Monipuoli-
suutta voitaisiin kyllä lisätä myös prime time -aikaan elikkä parhaimpina kuunteluaikoina.
Iltaisinhan Ylen radiokanavilla tulee varsin monipuolista musiikkitarjontaa ja paljon laa-
jempaa listaa kuin kaupallisilla radioilla.

Tv:ssä, voin sanoa näin viihteen veteraanina, musiikkitarjontaa on paljon kaupallisilla
kanavilla, mutta me tarvitsisimme uutta suomalaista musiikkia esittäviä tv-ohjelmia ja
3



Pöytäkirjan asiakohta PTK 93/2016 vp
niin, että ihmiset voisivat itse valita, mistä he haluavat hitin tehdä. Nyt meillä on aika pal-
jon erilaisia formaattiohjelmia, jotka ovat ulkopuolelta tulleet. Euroviisujen aikaan toki
siellä on semmoinen ohjelma, jossa myös uutta musiikkia tulee esille.

On myönteistä, että Yle panostaa jatkossakin verkon uutispalveluihin, lastenohjelmiin ja
nuorisolle suunnattuihin palveluihin. Todellakin toivon, että urheilupuolella ei lähdetä kui-
tenkaan tuohon kalliiseen hintakilpailuun, vaan että Yle voisi yhdessä kaupallisten medioi-
den kanssa tehdä yhteistyötä ja jakaa vähän näitä kalliita urheiluohjelmia, ja samalla, mi-
hin edustaja Heinonenkin kiinnitti huomiota, on se, että me voimme suomalaisia pallope-
lejä ja suomalaisia tarpeellisia urheiluohjelmia lähettää ihmisille. Ne ovat erittäin tärkeitä
myös tällaisen katsoja- ja kuuntelijasuhteen kannalta, eli he kokevat silloin Yleisradion tär-
keäksi, kun se välittää myös näitä paikallisia urheilumuotoja Suomessa.

Yle Teema ja Yle Fem jatkavat nyt sitten samalla kanavalla, jonka nimeä emme vielä
tiedä, mutta minä luulen, että tämä on sinänsä hyvä ratkaisu, että monet me suomenkieli-
setkin voimme myös seurata luontevasti ruotsinkielisiä ohjelmia, ja siinä mielessä en näe
tätä hirveän traagisena asiana.

Tutkimusten mukaan kansalaiset luottavat Yleisradioon ja sen julkisen palvelun ohjel-
mien tavoitettavuus on hyvä. Yleisradion arvoa mittaavan tutkimuksen mukaan valtaosa
vastaajista katsoi, että Yleisradio on onnistunut tehtävässään. Mutta kuitenkin toivoisin,
että tasapuolisesti eri puolueita ja työmarkkinajärjestöjä käsiteltäisiin esimerkiksi MOT-
ohjelmassa eikä nostettaisi vain yhden tai kahden puolueen tai järjestön virheitä. (Eero
Heinäluoman välihuuto)

Yle on aina muuttunut ajan mukana. Se tarkoittaa myös, että on tavoite lisätä Yle Aree-
nan merkitystä ja tarjontaa. Yle on tehostanut toimintaansa voimakkaasti. Muistan aikoi-
naan, kun itse Ylessä työskentelin, niin kun pikkujoulut järjestettiin Dipolissa, niin piti
kahdet pikkujoulut pitää, kun oli niin paljon väkeä. Nyt on onneksi menty siinä terveem-
pään suuntaan. Mutta eihän Yle voi olla pelkkä ohjelmien tilaaja, täytyy siellä nimen-
omaan olla osaavia työntekijöitä, ja keskivartalolihavuus, mikä meitä kaikkia koskettaa,
niin ehkä siellä johtajatasolla sitä voisi vähän sieltä pienentää. (Eduskunnasta: Puhu itses-
täsi!) Ylellä on todellakin samanaikaisesti tv digitalisoitu, se on iso muutos, ja on uudistet-
tu toimintatapoja ja rakennettu uusia verkkopalveluita. Vähemmällä väellä on nyt tehty
enemmän ilman pomojen lisäämistä, ja tämä on hyvä asia. Tehokkuuden, uusiutumisen
tarve voimistuu lähivuosina entisestään.

Vielä tamperelaisena minun on pakko sanoa, että vähän ikävänä uutisena pidän sitä, että
draamatuotanto lähtee Tampereelta. Tampereella on aina perinteisesti ollut iso draamatuo-
tanto, kaikki me muistamme ne vanhat ohjelmat ihan Heikistä ja Kaijasta lähtien, ja väitän,
että tällä on ollut iso merkitys myös monille taiteilijoille ja näyttelijöille siellä. Se on va-
hinko, jos tämä keskitetään. Uskon, että Mediapoliksessa niillä uusilla hienoilla laitteilla
olisi voitu ihan hyvin jatkaa vielä myös draamatuotantoa, ja varmasti Yle olisi sen kestänyt
myös taloudellisesti.

Mutta kaiken kaikkiaan hyvää onnea Ylelle ja sille tärkeälle julkisen palvelun tehtäväl-
le, sivistykselliselle tehtävälle, ja nimenomaan sille, että se palvelee myös erityisryhmiä.
Oikeastaan yksi isoimpia käsitteitä on se, että demokratiaa täytyy vahvistaa.

Olin Yhdysvalloissa syyskuussa ja seurasin presidentinvaalikampanjaa, ja sinun pitää
katsoa siellä neljää—viittä tv-yhtiön kanavaa, että saat jonkunlaisen kuvan, FOXilla ja
CNN:llä on niin erilaiset käsitykset. Jos luet Wall Street Journalia, niin siellä on ihan toi-
senlainen uutinen kuin taas New York Timesissa on. Eli meillä on onneksi Yle, joka toi-
4



Pöytäkirjan asiakohta PTK 93/2016 vp
von mukaan jatkaa neutraalisti uutisointia ja myös vahvistaa demokratiaa, niin että myös
nuoret saadaan mukaan osallistumaan yhteiskunnan toimintaan. — Kiitoksia.

Toinen varapuhemies Arto Satonen:  No niin, ja nyt on mahdollisuus käyttää vastauspu-
heenvuoroja, ja ensimmäisen vastauspuheenvuoron saa edustaja Heinäluoma.

13.17 Eero Heinäluoma sd (vastauspuheenvuoro): Arvoisa puhemies! Todellakin Yleis-
radion toimintakertomus kyllä erittäin hyvin valaisee sen, että Yleisradio on tässä kovassa
viestinnän murroksessa pärjännyt hyvin. Ennen muuta sen takia, että se on sopeutunut uu-
teen aikaan: tekee korkeatasoista ohjelmaa, ja se on mennyt tähän digiaikaan vahvasti mu-
kaan, laventanut Ylen ohjelmien tarjontaa. Loistavaa, Areena!

Niin kuin tässä mainittiin, niin meillä oli erinomainen työryhmä, joka käsitteli Yle-lain
muutosta. Onneksi rahoituksesta päästiin edes siihen kompromissiin, mihin päästiin. Kos-
ka pelkästään tämä jäädytys on johtamassa nyt erittäin suureen myllerrykseen, joka ikävä
kyllä ei voi mennä lävitse ilman että siitä on myös vahinkoa Ylen ohjelmatuotannolle ja
katsojapalvelulle.

Mutta olin erittäin hämmästynyt, kun huomasin hallituksen budjettiesityksestä, että yhtä
Satosen työryhmän ehdotusta ei ollut toteutettu: sitä, että Yleisradio siirretään kehyksen ul-
kopuolelle. Tämä on mielestäni erittäin huono asia, koska kehyksen ulkopuolella olemi-
nen on yksi tae sille, että Yle voi toimia riippumattomasti.

13.18 Kimmo Kivelä ps (vastauspuheenvuoro): Arvoisa puhemies! Julkisen palvelun yh-
tiön tehtävä on palvella koko kansaa, ja siellä, missä julkinen palvelu toimii hyvin, sanan-
vapaus toteutuu ja mediakenttä on monipuolinen. Odotukset ja toiveet Yleä kohtaan ovat
loputtomat, eivätkä ne ole aina keskenään johdonmukaisia vaan päinvastoin hyvin usein
ristiriitaisia. Kansalaisilla on eräänlainen viha—rakkaus-suhde Yleä kohtaan: odotetaan ja
toivotaan muutosta; sanotaan, että kaikki oli ennen paremmin. Ainakin voimme sen sanoa,
että urheiluohjelmat olivat parempia silloin kun Virén juoksi ja Mäntyranta hiihti. Mutta
Yle elää ajassa, ja huomioidaan teknologian muutos ja huomioidaan mediakäyttäytymisen
muutos ja sen mukaan reagoidaan. 

Uskon, että kun tässä käydään keskustelua näistä alueellisista toimituksista ja näistä ni-
mistä, niin tähänkin asiaan voidaan palata niin kuin aikoinaan palattiin tähän pääuutislähe-
tyksen kellonajankohtaan.

13.19 Tuomo Puumala kesk (vastauspuheenvuoro): Arvoisa puhemies! Olen sitä mieltä,
että onnistuimme erittäin hyvin tuossa Yle-työryhmässä ottaen huomioon, että 8 puoluetta
sovitteli yhteen näkemyksiä, jotka kuitenkin lähtökohtaisesti olivat erityyppisiä, kuten jul-
kisuudestakin on käynyt ilmi. Aika hyvät kompromissit saatiin aikaiseksi.

Mitä tulee Ylen rahoitukselliseen asemaan, niin arvioisin kuitenkin muutosten nyt Yles-
sä enemmän kumpuavan tämän mediaympäristön muutoksista kuin siitä, että myös tuon
Yle-työryhmän tuloksena indekseistä joudutaan tinkimään tuolla Ylessä, yhteisen päätök-
sen myötä, samaan tapaan kuin kaikki muutkin tässä yhteiskunnassa joutuvat nyt indek-
seistä tinkimään.

Allekirjoittaisin sen, mikä tuli oikeastaan kaikissa puheenvuoroissa, ja toivoisin, että
hallintoneuvoston puheenjohtaja voisi omalta osaltaan viedä viestiä eteenpäin siitä, että nyt
kun maakuntauudistusta tehdään Suomessa ja nyt kun sinne Ylen tehtäväänkin on ensim-
5



Pöytäkirjan asiakohta PTK 93/2016 vp
mäistä kertaa kirjattu maakunnat ja näin vahvistettu alueellisen palvelun tärkeyttä, niin sa-
massa yhteydessä myös nuo radionimet seuraisivat tätä johdonmukaista linjaa, josta yhdes-
sä parlamentaarisesti päätettiin.

13.21 Mikaela Nylander r (vastauspuheenvuoro): Värderade talman! Yle förändras och
lever i tiden, och krympande resurser gör att Yle hela tiden ser över sin verksamhet och an-
passar verksamheten efter de ekonomiska resurserna. Det som är viktigt är att konstatera att
den hårda kärnan i public service-uppdraget består också i framtiden. Framtiden finns på
webben, på Arenan, och det är viktigt att Yle också satsar på barn och unga. Jag ser det som
viktigt att Yle går i bräschen för det här. Public service-uppdraget är oerhört viktigt för det
svenska i Finland. Den identitetsskapande och stärkande funktionen är viktig, och det sam-
ma gäller program på samiska, romani och teckenspråk.

Puhemies! Aivan lopuksi on myös tärkeätä muistuttaa, että Yle on eduskunnan alaisuudes-
sa toimiva organisaatio ja parlamentaarinen päätöksenteko on todellakin syytä muistaa
ihan jokaisessa käänteessä.

13.22 Pertti Salolainen kok (vastauspuheenvuoro): Arvoisa herra puhemies! Haluan ko-
rostaa sitä, mitä äskeinenkin puhuja, että Lex Jahvetin mukaan Yleisradio on ennen kaik-
kea eduskunnan radio ja tiedotuskanava. Se ei saa luistaa millään tavalla hallituksen suun-
taan ja hallituksen päätösten suuntaan, vaan eduskunnan on pidettävä mustasukkaisesti
kiinni tästä parlamentaarisesta valvonnasta Yleisradion suhteen.

Yleisradion talous on viime aikoina, viime vuosina joutunut valtavien muutospaineiden
kohteeksi. Nyt on syytä rauhoittaa tämä toiminta. Emme voi pitää Yleisradiota koko aikaa
tällaisessa kuohuntatilassa, jossa se on ollut viime vuosina, vaan nyt täytyy antaa työrauha
ja lähteä siitä, että näillä eväillä, jotka nyt on annettu, mennään varsin pitkän aikaa.

Yleisradiohan on todella Suomen kansan kansallinen kronikka, (Puhemies koputtaa) sil-
lä on oma erityislaatuinen arvonsa, ja siitä on pidettävä kiinni. Viimeinen virke: poliitik-
kojen on pidettävä näppinsä irti ohjelmatoiminnasta.

13.23 Timo Harakka sd (vastauspuheenvuoro): Arvoisa puhemies! Kyllä edustaja Hei-
nonen oli nyt ajastaan pahasti jäljessä, kun hän vaati Yleä vastaamaan digitaaliseen mur-
rokseen. Hän sanoi, että nuoret hankkivat tietonsa netistä ja mobiilista eivätkä enää vahtaa
puoli yhdeksän uutisia televisiosta. Mutta eivät nuo sisällöt sinne kännykkään ja nettiin
putkahda tyhjästä, vaan jokuhan ne tekee ja se tekijä on tietenkin Yle. Eli teknologian etu-
rintamassa kulkevalle edustajalle tiedoksi, että Ylen digitaalinen Elävä arkisto täyttää jo
kymmenen vuotta ja Areena ensi vuonna.

Yle on ollut eurooppalainen edelläkävijä sisältöjen julkistamisessa kaikissa päätelait-
teissa. Ja tämä visionääri oli muuten toimitusjohtaja Mikael Jungner, joka jo yli kymme-
nen vuotta sitten totesi, että verkko on jatkossa sisältöjen päämedia. Silloin tässä salissakin
varmaan pyöriteltiin päätä.

Ylen kannalta on tietenkin hyvä, jos suurin ongelma on se, mikä on maakuntatoimituk-
sen nimi, josta voidaan aivan hyvin edustaja Puumalan ehdotuksen mukaan päättää (Puhe-
mies koputtaa) jossakin parlamentaarisessa komiteassa, jonka puheenjohtajaksi varmaan
Puumalalla on aikaa ryhtyä. 
6



Pöytäkirjan asiakohta PTK 93/2016 vp
13.24 Ari Torniainen kesk (vastauspuheenvuoro): Arvoisa puhemies! Yleisradion tulee
jatkossakin olla eduskunnan alainen, luotettava ja riippumaton tiedonvälittäjä, kuten edus-
taja Salolainenkin jo omassa puheenvuorossaan totesi. Se on tärkeä oikean tiedon ja sanan-
vapauden kannaltakin.

Kuten edustaja Alatalo omassa puheenvuorossaan otti esille Yleisradion alueellisen toi-
minnan, niin olen ehdottomasti samaa meiltä siitä, että Yleisradiolla on tärkeä rooli nyt ja
tulevaisuudessa alueellisen tv- ja radiotoiminnan toteuttajana, ja siksi siihen tulee kiinnit-
tää erityistä huomiota, että se myös säilyy sellaisenaan. Sitä ihmiset myöskin kaipaavat ja
odottavat sitä myöskin Yleisradiolta.

13.25 Pia Viitanen sd (vastauspuheenvuoro): Arvoisa herra puhemies! Yleisradio on
merkittävä toimija, ja moniarvoinen tiedonvälitys on hyvin tärkeä asia. Yhdyn täysin edus-
taja Salolaisen näkemykseen siitä, että on syytä rauhoittaa, antaa työrauha. Siinä yhteydes-
sä haluan kiittää kyllä sitä parlamentaarista työryhmää, joka Satosen johdolla teki hyvää
yhteistyötä, vakiinnutti tilannetta, ja varmasti sinänsä historiankirjoituksesta tullaan huo-
maamaan, pelasti paljon Yleä tässä vaikeassa tilanteessa. Kiitos myös eduskunnan Yle-
ryhmän kokoajille, edustajille Salolainen ja Heinäluoma tässä, että teitte myös hyvin mer-
kittävää työtä tästä näkövinkkelistä.

Puhemies! Tässä edustaja Heinäluoma äskeisessä puheenvuorossaan kiinnitti erittäin
tärkeään asiaan huomiota eli siihen, miten on nyt mahdollista se, että budjetissa ei näy mer-
kintää siitä, että Yle siirretään kehyksen ulkopuolelle. Tämä on tärkeä periaatteellinen ky-
symys, olemme tästä paljon täälläkin salissa keskustelleet. (Puhemies koputtaa) Nimen-
omaisesti tämä työryhmä tämän asian päätti ja linjasi parlamentaarisesti, joten miksi ei ole
budjetissa mainintaa tästä kehyksen ulkopuolisesta siirrosta.

13.26 Markku Pakkanen kesk (vastauspuheenvuoro): Arvoisa puhemies! Itse myös kii-
tän edustaja Satosta siitä työryhmätyöstä, mitä tehtiin Ylen taustalla. Se sai hyvän tuloksen
aikaiseksi. 

Kaiken kaikkiaan Yle on eduskunnan alainen, ja toivonkin sen säilyvän vahvassa edus-
kunnan ohjauksessa. Mielestäni kyllä politiikoilla sen verran voi olla osuutta ohjelmasisäl-
töön, että voivat ainakin esittää urheiluohjelmaa, jos on urheiluohjelmien kannattaja, kyllä
sen voi ääneen sanoa, samoiten musiikkiohjelman tai kulttuuriohjelman. En pidä sitä pa-
hana, että se viesti kulkee sitä kautta Ylelle.

Alueelliset radiot ja toimitukset ovat tärkeät, ja itse kuulun myös niihin henkilöihin, jot-
ka toivovat, että puheenjohtaja Kivelän johdolla tätä nimiasiaa vielä Ylessä pohditaan. Sen,
mikä sitten tulee päätökseksi, aika näyttää. Toivoisin kuitenkin, että Kymenlaakson Radio
palaisi Ylen nimeksi.

13.27 Joona Räsänen sd (vastauspuheenvuoro): Arvoisa puhemies! Tässä kun Ylestä pu-
hutaan, on todella syytä muistaa, että Ylehän on aikamoisten paineiden ja jatkuvan muu-
tostarpeen alla ollut jo pidemmän aikaa. Toisaalta tämä rahoituksen puoli koko ajan kui-
tenkin junnaa nytkin paikallaan, ja toisaalta ohjelmatuotannon kustannukset kasvavat. Sit-
ten meillä on täällä ollut jo erilaisia vaatimuksia, mitä kaikkea Ylen pitäisi tehdä, ja ympä-
röivä maailmakin myös muuttuu, ja siihen muutokseen Ylen pitäisi pystyä vastaamaan.
Näissä haasteissa Yle on kyllä selvinnyt erinomaisesti ja on ollut etukenossa myös muo-
vaamassa koko laajaa suomalaista mediakenttää ja näyttämässä suuntaa, mihin suuntaan
7



Pöytäkirjan asiakohta PTK 93/2016 vp
kannattaa mennä. Erittäin ilolla kyllä tervehdin niitä kehitysaskelia, joita Yle on ottamassa
myös sen suhteen, että se suuntaa toimintaansa yhä enemmän verkkotelevision suuntaan,
kehittää Areenan toimintaa, ja sitä kautta mahdollistetaan se, että Ylen tavoitettavuus jat-
kossakin on korkealla tasolla ja se tavoittaa yhä paremmin myös (Puhemies koputtaa) nuo-
remmat ikäluokat.

13.28 Maria Tolppanen sd (vastauspuheenvuoro): Arvoisa puhemies! Yle on instituutio,
jolla on saappaat, jotka on vaikea — etten sanoisi: mahdoton — täyttää. Kun Yle-laki teh-
tiin, ajateltiin, että nyt päästiin jatkuvasta pelosta, onko rahaa ensi vuodelle jatkaa hyvän ja
objektiivisen journalismin tekemistä. Ennen tätä Yle-lakia nimittäin Yle joutui sopeutta-
maan omaa toimintaansa ja henkilökuntaansa, ja tämä tapahtui muutama vuosi ennen kuin
oli tämä lehdistön massiivinen muutos myös käynnissä.

Toisin nyt kuitenkin tuossa kävi, syynä nämä indeksit, ja sen takia, että tässä uudessa
kentässä pystyttäisiin takaamaan Ylen objektiivinen tiedonvälitys ja tasapuolinen tiedon-
välitys koko maassa, olisi äärimmäisen tärkeää, että ihan vakavasti nytten keskustellaan ja
otettaisiin esille asia, millä pystyisimme siirtämään Yle-rahoituksen kehyksen ulkopuolel-
le.

Toinen varapuhemies Arto Satonen: Myönnän vielä seuraavat vastauspuheenvuorot:
Heinonen, Alatalo ja Heinäluoma. Sen jälkeen istunto keskeytetään.

13.29 Timo Heinonen kok (vastauspuheenvuoro): Arvoisa herra puhemies! Jos edustaja
Harakan mielestä kaikki Ylessä on hyvin ja sitä on kehitetty riittämiin, niin mikäs siinä.
Itse puhuin siitä, että pitää elää ajassa ja uudistaa, kun uudet jakelukanavat tulevat koko
ajan entistä laajemmin käyttöön. Eli enää tällaista aikaan ja paikkaan sidottua tarjontaa ei
ehkä ole syytä vahvistaa, vaan nimenomaan sitä joustavuutta, että ne ovat kaikkien ihmis-
ten saavutettavissa.

Ja kun tätä istuntoa on tänään poikkeuksellisesti seuraamassa myös perheeni pienempiä,
niin täytyy kehuja antaa Pikku Kakkoselle: tämäkin aamu alkoi mukavissa tunnelmissa
isän ja lapsen kanssa Pikku Kakkosta katsoessa. Sellaista ohjelmatarjontaa, mitä ei muual-
la maailmassa tehdä, tehdään nimenomaan täällä lasten ja nuorten saralla, ja siitä haluan
erityisesti kiitosta antaa.

Pidin hyvänä sitä, että edustaja Kivelä, joka on Ylen hallintoneuvoston puheenjohtaja,
nosti esille tämän nimikysymyksen. Vaikka sille osa tuolta salin vasemmalta reunalta nau-
reskelikin, (Puhemies koputtaa) että onko se iso kysymys, niin ehkä se on tällainen hyvä
kysymys käydä vielä kertaalleen läpi.

13.31 Mikko Alatalo kesk (vastauspuheenvuoro): Arvoisa puhemies! Todella on tär-
keää, että Yleisradio on uutisilla verkossa mukana, vaikka kaupallinen media tietysti on ol-
lut hyvin kriittinen tätä kohtaan.

Kiinnittäisin huomiota siihen, että televisio ja tietokonehan tavallaan yhdistyvät koko
ajan. Kyllä meille tärkeitä edelleen ovat perinteiset lastenohjelmat, esimerkiksi Pikku Kak-
konen ja BUU-klubben, ja kyllä minä uskon siihen, että silti myös tämmöinen perinteinen
television katselu on olemassa. On toki totta, että se ehkä siirtyy tällaiseen ajattomaan kat-
seluun sillä tavalla, että voidaan tilata näitä ohjelmia siihen aikaan, kun itselle sopii.
8



Pöytäkirjan asiakohta PTK 93/2016 vp
Mutta erityisen tärkeänä näen kyllä tämän Yleisradion toimimisen verkossa. Ylen Aree-
nahan on loistava kansallinen arkisto. Kaikki se, mitä siellä on, se säilyy jälkipolville, ja
näen sillä erittäin suuren arvon. Sitä toki voidaan miettiä, voisiko kaupallinenkin puoli sit-
ten hyödyntää sitä jotenkin paremmin, mutta erittäin suuri kansallinen muisti on siellä Ylen
arkistoissa.

13.32 Eero Heinäluoma sd (vastauspuheenvuoro): Arvoisa puhemies! Tarpeellinen, hy-
vä keskustelu. Haluan erityisestikin kiittää edustaja Salolaisen puheenvuorosta, siinä asiat
nähdään valtiomiesluokan tavalla isossa yhteydessä Yleisradion asemaan ohi poliittisten
suhdanteiden.

Mutta sitten huomioni kyllä kiinnittyi siihen, että kun tätä nykyisen varapuhemies Sato-
sen johtaman työryhmän työtä on täällä kehuttu ja annettu sille tunnustusta, niin nyt las-
keutui kyllä kummallinen hiljaisuus tämän kehysasian ympärille. Sen työryhmän ison lin-
jan, tärkeän linjan osa ja myös yksi kompromissin tärkeä tekijä oli se, että Yle on kehyksen
ulkopuolella, ja tänne on tullut täydellinen hiljaisuus hallituspuolueiden edustajien kom-
menteissa, että kukaan ei lausu tästä yhtään mitään. Tässä tulee vähän tämmöinen orwell-
mainen olo, että on yksi asia, joka on pois tästä, ja sitten katsellaan jonnekin katsomoon,
että ei ole ikään kuin tietoa, mitä tälle asialle aiotaan tehdä, miksi tätä työryhmän tärkeätä
ehdotusta ei ole toteutettu.

Keskustelu ja asian käsittely keskeytettiin.
9


