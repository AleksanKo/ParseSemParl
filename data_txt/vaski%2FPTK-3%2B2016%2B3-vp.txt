















































DEM578.tmpSave.xml


Pöytäkirjan asiakohta PTK 3/2016 vp
Pöytäkirjan asiakohta 

PTK 3/2016 vp

Täysistunto

Perjantai 5.2.2016 klo 12.59—13.32

3. Valtiontalouden tarkastusviraston erilliskertomus eduskunnalle: Finanssipolitiikan val-
vonnan raportti 2015

Kertomus K 17/2015 vp
Valiokunnan mietintö TrVM 6/2015 vp

Ainoa käsittely

Puhemies Maria Lohela: Ainoaan käsittelyyn esitellään päiväjärjestyksen 3. asia. Käsit-
telyn pohjana on tarkastusvaliokunnan mietintö TrVM 6/2015 vp. Keskustelun aloittaa tar-
kastusvaliokunnan puheenjohtaja edustaja Heinäluoma.

Keskustelu

13.01 Eero Heinäluoma sd (esittelypuheenvuoro): Arvoisa puhemies! Finanssipolitiikan
valvonnan työkalut ovat uusia työkaluja, erittäin tärkeä osa euroalueen vakauden varmis-
tamista. Nämä muutoksethan koskevat kaikkia euroalueen maita, ja ne tehtiin sen jälkeen,
kun Kreikan rahoituskriisi aiheutti syvän järkytyksen unionissa ja erityisesti euromaissa.
Paljastui paljon sellaista, joka ei ollut näkynyt aikaisemmassa raportoinnissa. (Hälinää —
Puhemies koputtaa) Tämän johdosta on luotu mittava joukko uusia säännöksiä ja myös näi-
tä uusia työkaluja sen varmistamiseksi, että tiedot jäsenmaista, jäsenmaiden talouspolitii-
kasta ovat oikeat ja toisaalta että jäsenmaat ajoissa tekevät korjaavia toimia ongelmien il-
metessä.

Osana tätä systeemin muutosta on myös riippumattomien valvontaelinten luominen. Eli
finanssipolitiikan valvontaa varten kaikissa jäsenmaissa täytyy olla riippumaton virasto,
joka arvioi hallituksen antamien tietojen luotettavuutta. Meillä tämä tehtävä on annettu
Valtiontalouden tarkastusvirastolle, jonka raportista nyt on kysymys.

Virasto on käynyt lävitse vakaus- ja kasvusopimuksen kriteerejä ja niiden noudattami-
sen toteutumista ja aivan erityisesti sopimuksen ennalta ehkäisevää osaa eli sitä osaa, jolla
pyritään varmistamaan, että vaikeuksiin ei jouduta, ja sitten jos ollaan ylitetty annettuja
velkaantumiskriteereitä, niin miten niitä ryhdytään korjaamaan. Tätä on tehty kahteen ot-
teeseen: ensin alkusyksystä ja sitten marraskuussa lisämuistiolla.

Tärkeä havainto Suomen eduskunnan ja meidän kaikkien kannalta on se, että viraston
selkeä johtopäätös on, että vakaus- ja kasvusopimuksen kriteerit täyttyvät myös vuonna
2015 eikä liiallisen alijäämän menettelyä näin ollen ole syytä käynnistää. Tästähän syksyl-
lä käytiin myös keskustelua ja oli huolta, jopa arvioita siitä, että Suomi olisi joutumassa
Euroopan unionin holhouksen alle.

Virasto on arvioinut myös pääministeri Sipilän hallituksen vaalikauden ensimmäistä jul-
kisen talouden suunnitelmaa. Sehän pitää sisällään 4 miljardin euron nettomääräisen me-
 Tarkistettu
4.0



Pöytäkirjan asiakohta PTK 3/2016 vp
nosopeutuksen, tämän lisäksi eräitä veroperustemuutoksia ja sitten eräitä kertaluontoisia
menoja näihin niin sanottuihin kärkihankkeisiin.

Edellinen hallitushan teki vaalikauden aikana lähes 6 miljardin euron sopeutuksen, jos-
sa oli menojen ohella voimakkaasti myös tulopuoli mukana. Ja tässä ohjelmassa taas sitten
korostuvat nimenomaisesti menoihin tehtävät säästöt.

Tarkastelun kohteena on koko julkinen talous: paitsi valtiontalous myös kuntatalous ja
työeläkerahastointi. Tarkastusvaliokunta on oman kuulemisensa kohdalta pitänyt myöntei-
senä, että kuntatalous ja sosiaaliturvarahastot ovat tarkastelussa mukana. Samalla on sel-
vää, että erityisesti kuntatalouden vaikutustoimien arvioinnin osalta olemme tilanteessa,
jossa kunnallinen itsehallinto pitkälti suojaa viime kädessä kuntien päätöksiä, ja niihin ei
mikään hallitus voi yksiselitteisesti puuttua ottamalla kuntien koko päätöksentekoa itsel-
leen. Eli kysymys on kuntatalouden menojen arvioinnista ja siihen vaikuttamisesta mutta
ei lopputuloksen takaamisesta.

Valiokunta omassa työssään on joutunut toteamaan, että nämä säännöt ovat erittäin mo-
nimutkaisia ja vaativat pitkällistä opiskelua ja aika paljon ajankäyttöä, ja on selvää, että
sääntöjen toteutuksen kannalta yksinkertaisempi järjestelmä olisi edullisempi kaikille.
Tässä mielessä on syytä odottaa, miten tätä järjestelmää tullaan kehittämään.

Huomionarvoista on, että kaikkia menoja ei nykyiselläänkään eikä myöskään tulevai-
suudessa lasketa tänne vuotuiseen alijäämään. Tähän liittyvät aikaisemmin tehdyillä rat-
kaisuilla vaikeuksiin joutuneiden euromaiden tukipaketit. Niiden kansallista osuutta ei ole
laskettu velkaantumiseen mukaan. Sen peruste on tietysti yksinkertainen: jos auttaa kave-
ria ja sen takia joutuu itse ongelmiin, niin tämä tie olisi kovin huonosti perusteltavissa niis-
sä jäsenmaissa, jotka tukea antavat. Samalla tavalla komissio on tiedotteessaan viime vuo-
den lopulla ilmaissut, että myös tämmöinen epätavallinen tapahtuma, jota ei ole perustel-
tua ottaa velkaantumisarvioissa huomioon, on pakolaiskriisi ja sen kustannukset.

Keskipitkän aikavälin tavoitteiden mukaisesti Suomen odotetaan viime ja tänä vuonna
pitkälti noudattavan vaadittua sopeutusuraa. Näin ollen komissio katsoo myös omalta osal-
taan, että Suomi noudattaa alijäämä- ja velkakriteeriä, mutta velkasuhteen kasvaessa on
tärkeätä, että kestävyyden parantamiseen liittyviä päätöksiä tehdään. Valiokunta omassa
havainnossaan korostaa juuri talouskasvun ja työllisyyden ratkaisevaa merkitystä velkaan-
tumiselle. Vanha nyrkkisääntöhän on, että koko julkisen talouden osalta prosentti työlli-
syysasteessa eteenpäin on noin miljardi euroa tasapainovaikutuksena. Eli sopeutustoimia
tehtäessä jos kasvun ja työllisyyden pohja pettää, sopeutusmäärä, leikkausten määrä käy
ajan oloon kestämättömäksi. Siksi kasvupolitiikassa ja työllisyydessä onnistuminen on rat-
kaisevaa.

Kun tilastotietoja toimitetaan pohjaksi velkaantumisen ja näiden lukujen arviointiin, on
aihetta todeta, että tätä työtä täytyy tehdä riippumattomien elinten, Suomessa Tilastokes-
kuksen. Tiedämme, että erityisesti Kreikassa tässä suhteessa epäonnistuttiin takavuosina
erittäin pahasti eikä myöskään sopeutuminen uusiin sääntöihin ole sujunut siellä ongelmit-
ta. Meillä Tilastokeskus viime kädessä arvioi, miten alijäämään luettavia menoja ja tuloja
pitää käsitellä, ja tässähän ajankohtainen asia on, että eräät hallituksen kärkihankkeiden ra-
hoituspakettiin liittyvät tulot saattavat jäädä sellaisiksi, joita Tilastokeskus ei ota huo-
mioon alijäämää vähentävinä tuloina. Joten olemme itsekin tässä tilanteessa, jossa riippu-
mattomuus viranomaisille on tärkeä osa tämän järjestelmän toimintaa, jotta eri maita käsi-
tellään yhdenmukaisella tavalla.
2



Pöytäkirjan asiakohta PTK 3/2016 vp
Tässä yhteydessä tuon eduskunnan tietoisuuteen myös huolen siitä, miten tämän säänte-
lyjärjestelmän oloissa, kun osa päätöksistä tapahtuu Suomen eduskunnan ulkopuolella, se
vaikuttaa eduskunnan budjettivaltaan ja eduskunnan valvontavaltaan.

Tarkastusvaliokunta on päättänyt tehdä ison tutkimushankkeen, jossa käydään lävitse
viime vuosien ja vuosikymmenen muutoksia eduskunnan budjetti- ja valvontavallan toteu-
tumisessa. Siihen liittyvät sekä omat muutoksemme budjetin kehittämisen osalta — bud-
jetin muuttuminen yleisemmäksi, ulkopuolisten rahastojen vaikutus eduskunnan päätös-
valtaan — että myös sitten EU-päätösten tosiasiallinen vaikutus eduskunnan budjettival-
lan rajaamiseen. Tämä on merkittävä hanke. Eduskunnan valtiovarainvaliokunta on useis-
sa aikaisemmissa mietinnöissään kiinnittänyt huomiota siihen riskiin, että Suomen kansan
valitsemien edustajien mahdollisuus vastata kaikista Suomen valtion menoista ja tuloista
rajoittuu muun muassa Euroopan unionin kehittyvän säädösjärjestelmän johdosta. Tämä
tulee valmiiksi kuluvan vuoden aikana, niin että oletan, että loppusyksynä on aihetta käydä
keskustelu, miten unionin päätöksenteko, siellä tehtävät ratkaisut ja eduskunnan budjetti-
valta suhteutuvat toisiinsa.

Arvoisat edustajat, tarkastusvaliokunta on käynyt erittäin huolella tämän finanssipolitii-
kan valvonnan raportin lävitse ja toteaa, että tarkastusvirasto on tehnyt huolellista, riippu-
matonta työtä, ja valiokunnan keskeiset johtopäätökset vastaavat tarkastusviraston havain-
toja, joten valiokunnalla ei ole huomauttamista tämän kertomuksen johdosta.

13.10 Pia Viitanen sd: Arvoisa rouva puhemies! Tämä raportti oli tärkeä ja hyvin mielen-
kiintoista luettavaa. Haluan heti aluksi todeta, että minusta on todella tärkeää, että jatkos-
sa, tarkastusvaliokunta kun on tilannut tämän raportin eduskunnan budjettivallasta, tulem-
me kaikki tähän syvästi perehtymään, koska on viime aikoina, niin kuin tästäkin raportista
käy ilmi, ollut kehityssuuntia, mitkä ovat rajoittaneet eduskunnan budjettivaltaa. Esimer-
kiksi myös valtiovarainvaliokunnan näkökulmasta olemme näistä asioista usein puhuneet.

Kuten tuossa valiokunnan puheenjohtaja totesi, tietenkin on huomioitava tämä yksi kes-
keinen seikka, mikä tästä raportista käy ilmi, eli se, että nämä vakaus- ja kasvusopimuksen
kriteerit täyttyvät ja liiallisen alijäämän menettelyyn ei ole syytä lähteä. Tietenkin tässä
suhteessa nämä puheet, mitä käytiin siitä, että Suomi joutuisi holhoukseen, eivät nyt sitten
ole täyttymässä. Se ei tietenkään, hyvät ystävät, tarkoita sitä, ettemmekö täällä olisi huo-
lissamme tästä velasta, mistä tässäkin raportissa paljon puhutaan. Ja haluan tässä yhteydes-
sä jälleen kerran alleviivata sitä, että tämän hallituksen linja on nyt siinä suhteessa hyvin
vaarallinen, että mehän olemme ottamassa tänä vuonna enemmän velkaa kuin viime vuon-
na, toisin kuin SDP:n vaihtoehtobudjetissa tapahtuisi. (Ben Zyskowiczin välihuuto) — Us-
koisin, puhemies, että SDP:n vaihtoehtobudjetti kannattaa nyt lukea, sillä tämä raportti an-
taa myös siihen perusteluja. Hallituksen kannattaisi ottaa siitä muutamia koppeja. — Va-
liokunta tässä hienossa yksimielisessä mietinnössään toteaa esimerkiksi, että Emu-kritee-
rien täyttymisessä ratkaisevaa on onnistuminen kasvua ja työllisyyttä koskevissa tavoit-
teissa. Tätä lausetta minä nyt kovin tässä ja nyt haluan alleviivata.

Tässä mietinnössä puhutaan myös siitä, että on ollut positiivista, että meille on tullut
tämä valtiontalouden arviointineuvosto, joka juuri antoi raporttinsa tovi sitten. Mielenkiin-
toistahan tässä raportissa nyt oli juuri se, että kun katsoimme, mitä tämä arviointineuvosto
nyt sanoi, niin täältä löytyi ensimmäisenä otsikko "Kilpailukykypaketin työllisyysarvio
pielessä". Tämä raportti antoi aika vakavaa sanomaa tästä hallituksen talouslinjasta, halli-
tuksen työllisyyslinjasta. Työllisyysarviot pielessä — eli ne ovat liian optimistisia. Ja sa-
3



Pöytäkirjan asiakohta PTK 3/2016 vp
maan aikaan kun täällä puhutaan, kuinka ratkaisevaa myös näiden Emu-kriteerien ja mui-
den noudattamisen kannalta on nimenomaan onnistuminen työllisyystavoitteissa, niin
minä haluaisin nyt korostaa sitä, että hallitus ottaisi tästä vakavasta viestistä, mikä arvioin-
tineuvostoltakin tuli, kopin ja nyt tarkastaisi omaa hallitusohjelmaansa hyvin paljon työl-
listävämpään suuntaan.

Me olemme käyneet täällä syksyllä lukuisia talouspoliittisia keskusteluja, missä me
olemme oppositiosta käsin hämmästelleet sitä, että hallituksen työllisyyspolitiikkaa ei tä-
män vuoden budjetissa juurikaan näy eli siitä puuttuvat tyystin toimet työllisyyden hyväk-
si tässä ja nyt. Ne toimet puuttuvat tyystin tästä hallituksen tämän vuoden talouslinjasta.
On uskottu sokeasti siihen, että joku pakkolakipaketti toisi ensi vuonna muka lisää työpaik-
koja, ja sitä kautta ollaan kyllä pakastettu koko kilpailukyky tälle vuodelle. Tämän sano-
man me olemme usein toistaneet, ja nyt minä toivon, että hallitus voisi ottaa koppia vii-
meistään tässä vaiheessa, tarkistaa hallitusohjelmaa työllistävämpään suuntaan. Se on täy-
sin välttämätöntä, ellemme halua, puhemies, mennä ojasta allikkoon.

Mutta tietenkin hieman hämmästyttävää on se, että vaikka voisi kuvitella, että tässä vai-
heessa ryhdyttäisiin ripeämpiin työllisyystoimiin, niin mitä me kuulemmekaan valtiova-
rainministerin suusta. Me kuulemme pelotteluja lisäleikkauksilla tässä tilanteessa, kenties
jo kevään kehysriihessä. Ja jokainen meistä tietää, että paitsi että on inhimillisesti hyvin
väärin, jos vielä enemmän hallitus lähtee käymään sen pienen ihmisen kukkarolle teke-
mään tuhoisia leikkauksia koulutukseen, sosiaaliturvaan, työllisyysmäärärahoihin, niin se
on myös talouspoliittisesti erittäin epäviisasta. Jos tässä vaiheessa lähdemme leikkaa-
maan, kuristamaan ihmisten ostovoimaa, niin enpä usko, että me selviämme näiltä heikoil-
ta jäiltä, joilla hallitus nyt jo kävelee ja jää ritisee, koskaan sitten kuiville. Siksi toivoisin
kovasti, että nämä lisäleikkauspuheet nyt unohdettaisiin, ryhdyttäisiin ripeästi työllistäviin
toimiin.

Jos ette, arvoisat hallituspuolueet, halua opposition ääntä uskoa, niin uskokaa esimer-
kiksi varapuhemies Pekkarista, joka tuossa joulun alla otti hyvin kantaa siihen, hän myönsi
oikeastaan sen, että näitä työllisyystoimia tässä ja nyt ei ole riittävästi tehty ja olisi syytä
kenties vähän tarkistaa linjaa ja hallitusohjelmaa. Minusta tämä neuvo oli viisas. Hän on
kokenut talousosaaja ja -konkari, ja kannattaisi ehkä kuunnella myös hänen neuvojaan täs-
sä.

Puhemies! Lopuksi totean, kun aika ylittyy, että SDP:llä on oma vaihtoehto ja tämä
vaihtoehto sisältää lukuisia toimia työllisyyden hyväksi tässä ja nyt. Toivon, että otatte
niistä kopin, ne on tehty hyvässä mielessä, ja toivomme, että ne innostuttavat hallituksen
myös työllistävämpään politiikkaan.

Puhemies Maria Lohela: Täällä on nyt useampia vastauspuheenvuoroja pyydetty, eli
aloitetaan.

13.16 Markku Rossi kesk (vastauspuheenvuoro):  Arvoisa rouva puhemies! Kyllä se
SDP:n vaihtoehto nähtiin jo viime kaudella. Eihän se ollut yhtään mitään. Jäimme odotte-
lemaan tuloksia ja ratkaisuja — niitä ei koko vaalikauden aikana syntynyt.

Sipilän hallituksen koko talous- ja työllisyyspolitiikan lähtökohta on juuri se, että nos-
tamme työllisyysastetta 72 prosenttiin. (Riitta Myller: Milloin te aloitatte?) Mihinkä pääs-
tään, se on toinen kysymys, mutta panostukset, jotka koskettavat muun muassa biotaloutta
ja piakkoin julkistettavaa korjausvelkainfrahankkeiden eteenpäinviemistä, ovat varmasti
4



Pöytäkirjan asiakohta PTK 3/2016 vp
myös yksi osa maamme työllistävyyttä ja työllistämispolitiikkaa. Tältä osin kyllä tämän
hallituksen kaudelta tulee näkymään monia asioita, jotka vievät sitten näitä tavoitteita
eteenpäin.

Minusta tuossa esittelypuheenvuorossa kerrottiin realistisella tavalla myös ehkä laajem-
maltikin eduskunnan näkökulmaa juuri tähän talous- ja työllisyyspolitiikkaan. Siinä oli hy-
vää kuultavaa, mutta, edustaja Viitanen, teidän puheenvuoronne palautti kyllä taas politii-
kan aakkoset mieleen. (Pia Viitanen: Aliarvioitte!)

13.17 Sanna Lauslahti kok (vastauspuheenvuoro): Arvoisa puhemies! Edustaja Viitasel-
le: Kyllä te, SDP, olette sitä velkasoppaa keittäneet aika kovastikin myös yhdessä meidän
kanssamme. Siltä osin on turha teidän pestä käsiänne velkakehityksen osalta. Tämän hal-
lituksen osalta tullaan mittaamaan tulevina vuosina sen onnistuminen liittyen työllistämis-
kehitykseen. Tiedämme, että sitä kautta, mitä meidän hallitus on tekemässä, siellä on vah-
vat panostukset kärkihankkeiden kautta, joissa rakennetaan uutta työtä, sitä uutta maail-
maa, jossa meidän osaajamme pääsevät tekemään töitä. Lisäksi on kilpailukykysopimus.

Nostan kuitenkin yhden näkökulman tästä erinomaisesta mietinnöstä. Valtion vastuut,
jotka ovat budjettitalouden ulkopuolella, on ehdottomasti saatava paremmin haltuun ja sil-
tä osin läpinäkyvämmäksi osaksi meidän eduskunnan työskentelyä.

13.18 Arto Satonen kok (vastauspuheenvuoro):  Arvoisa puhemies! Ensinnäkin, kun
edustaja Viitanen viittasi arviointineuvoston raporttiin, on hyvä katsoa, mitä siellä oikeasti
sanotaan. Siellähän sanotaan niin, että säästöjen ja julkisen talouden tasapainottamisen
osalta hallituksen valitsema linja on täysin oikea. Sitten yksityiskohdissa on tiettyä kritiik-
kiä, mutta tämä on se. Siellä sen sijaan ei puhuta siitä mitään, että pitäisi putsata Sitran ta-
seet, niin kuin te olette esittänyt. Sitä ei ole arviointineuvosto ollenkaan havainnut omissa
ehdotuksissaan.

Ja tähän 72 prosentin työllisyysasteeseen päästään kyllä parhaiten niin, että on olemassa
oikeita keinoja, joilla suomalaisen työn kilpailukykyä parannetaan, ja ne on hallitusohjel-
massa lueteltu: paikallinen sopiminen, määräaikaisten työsuhteiden helpottaminen, takai-
sinottovelvoitteen joustavoittaminen, koeajan pidentäminen, lomalla sairastamisesta oma-
vastuun palauttaminen. Nämä ovat oikeita keinoja, millä päästään eteenpäin.

13.19 Pia Viitanen sd (vastauspuheenvuoro):  Arvoisa rouva puhemies! Kyllähän se to-
tuus tässä nyt on se, että jotta me pystymme saamaan kasvua, me tarvitsemme työpaikkoja.
Jos täällä edustaja sanoo, että täällä arviointineuvoston raportissa on pieniä yksityiskohtia,
jotka sitten sanovat, että voi olla vähän pielessä jotakin, niin onko teidän mielestänne pieni
yksityiskohta se, että arviointineuvosto toteaa selkeäsanaisesti, että hallituksen työllisyys-
arviot ovat pielessä, ne on arvioitu liian optimistisiksi? Minusta se on kaikkea muuta kuin
pieni yksityiskohta, se on hevosen kokoinen iso yksityiskohta, arvoisa kokoomus ja hyvät
hallituspuolueet, jotka kokoomuslaista politiikkaa nyt noudatatte. (Jari Leppä: Tämä on Si-
pilän hallitus!)

Tämä toinen pieni yksityiskohta ehkä teidän mielestänne, minun mielestäni iso yksityis-
kohta, on se, että kukapa sanoisi, että tänä päivänä on kovinkaan viisasta leikata dramaat-
tisella tavalla tulevaisuuden siemenperunoista eli koulutuksesta ja tutkimuksesta. Tämä on
mielestäni ollut aivan hurja asia, että nyt sitten yliopistoilla on valtavia irtisanomisia (Ben
Zyskowicz: Mistäs te olisitte leikanneet?) ja kaikki nämä siemenperunat viedään.
5



Pöytäkirjan asiakohta PTK 3/2016 vp
Nämä eivät ole, arvoisa Satonen, mitään pieniä yksityiskohtia.

13.20 Arto Satonen kok (vastauspuheenvuoro):  Arvoisa puhemies! Olipa hyvä, että
edustaja Viitanen otti tämän työllisyysarvion esille. Te olette varmaan sen lukenut, ja niin
olen minäkin lukenut, mistä siinä on kyse. Se, että siinä väitetään, että hallituksen toimet,
kilpailukykypaketti, ei johda sellaiseen työllisyysarvioon kuin mitä on toivottu, perustuu
siihen, että siinä ajatellaan niin, että palkat nousevat seuraavalla kierroksella enemmän.
Mutta mistä tämä hallituksen politiikka on lähtenyt, ja mikä on ollut se idea? Idea on ollut
se, että tehdään kilpailukykypaketti, tehdään maltillinen palkkaratkaisu ja sen lisäksi pa-
rannetaan vielä yritysten kilpailukykyä. Se on se 5+5+5-malli. Sitä tuossa raportissa ei ar-
vioida ollenkaan, vaan siellä on vain otettu ikään kuin annettuna se, ettei hyväksytä tätä kil-
pailukykypakettia, lähdetään sitä palkankorotusvaatimuksilla vesittämään. Eivät ne työlli-
syysarviot sieltä mihinkään häviä, jos säilytään maltillisella linjalla sen lisäksi, että kilpai-
lukykypaketti toteutetaan.

13.21 Antti Lindtman sd (vastauspuheenvuoro): Arvoisa puhemies! Täytyy kyllä sanoa,
että jälleen kerran niiden puolueiden edustajat täällä eniten puhuvat valtiontalouden vel-
kaantumisesta, jotka ovat edellisessä hallituksessa ottaneet eniten velkaa. Siis Suomen yli-
voimaisesti suurin velkapuolue on kokoomus, jonka hallituskausien aikana Suomi on otta-
nut 99 miljardia velkaa. (Ben Zyskowicz: Te olette aina vastustaneet säästöjä!) 99 miljar-
dia velkaa kokoomus on tälle maalle ottanut. Nyt he jatkavat puhetta velasta. Ja kyllä minä
hämmästyin sitä, kun tämän vuoden budjetti tuotiin eduskuntaan viime syksynä, että tänä
vuonnahan otetaan enemmän velkaa kuin viime vuonna. Arvoisa puhemies, eiköhän tämä
velasta puhuminen nyt kannattaisi laittaa tosiasioiden raameihin.

Mutta millä tiedoilla tätä hallitusta johdetaan? Pääministeri Sipilä sanoi 20.9. pääminis-
terin haastattelutunnilla, että Suomi on aivan hilkulla joutua komission holhoukseen — ai-
van hilkulla. Aikaisemmin hän sanoi, että Suomi velkaantuu miljoonan tunnissa. (Puhe-
mies koputtaa) Sekin osoittautui vääräksi. Nyt näyttää siltä, että tämäkään puhe (Puhemies
koputtaa) ei pidä paikkaansa, kun katsoo tätä raporttia.

13.23 Ben Zyskowicz kok (vastauspuheenvuoro):  Arvoisa rouva puhemies! Edustaja
Lindtmanille velkapuheista pitää sanoa, että niin pieniä säästöjä kokoomus ei ole pystynyt
löytämään, etteikö SDP olisi niitä vastustanut. (Naurua) Ja tässäkin eduskunnassa te eri
päivinä vastustatte eri säästöjä, mutta summa summarum: te vastustatte käytännössä kaik-
kia säästöjä. Sitten on hyvä hurskastella sillä, että kokoomus on tätä maata velkaannutta-
nut.

Mitä edustaja Viitasen puheenvuoroon tulee, niin käytännössä SDP työllisyyden osalta
konkreettisesti ajaa sitä, että työllisyysmäärärahoja lisätään. No, niillekin on oma sijansa,
en sitä kiellä. Mutta aivan keskeistä, kuten edustaja Satonen täällä kertoi, työllisyyden ke-
hitykselle on suomalaisen työn kilpailukyky, ja sitä hallitus pyrkii edistämään. Se pyrkii
edistämään sitä siten, että työmarkkinaosapuolet löytäisivät näistä kilpailukykyämme pa-
rantavista toimista ratkaisun. Toinen on rakenneuudistukset työelämässä, joista keskeisim-
pänä on paikallisen sopimisen edistäminen.

13.24 Olavi Ala-Nissilä kesk (vastauspuheenvuoro): Arvoisa rouva puhemies! Meillä on
todella talous- ja työllisyyspolitiikassa vaihtoehtoja, mutta kun katsoo vaihtoehtobudjette-
6



Pöytäkirjan asiakohta PTK 3/2016 vp
ja täällä viime syksyltä, niin kun meillä on tilanne, että kansantalous koko ajan pienenee,
niin ei kukaan ole pystynyt esittämään mitään oleellisesti erilaista vaihtoehtoa julkistalou-
delle. Nämä erilaiset variaatiot ovat hyvin pieniä. Kun meidän kakku pienenee, niin ei
vaihtoehtoja paljon ole muita kuin mitä hallitus on esittänyt.

Sen sijaan minä olen kyllä tästä velkaantumisesta huolestunut laajemminkin. Esimerkik-
si globaalia finanssijärjestelmää valvovan OECD:n tarkastuskomitean johtaja varoitti hy-
vin laajalti maailman velkaantumisesta. Samoin McKinseyn raportit ovat varoittaneet sii-
tä, että tämä meidän järjestelmä voi jopa romahtaa. Maailman velkaantuminen, kokonais-
velkaantuminen ei ole pysähtynyt, vuoden 2007 jälkeen se on koko ajan kasvanut. Esimer-
kiksi Kiinan velkaantuminen vuodesta 2007 on nelinkertaistunut. Meidänkin velkaantumi-
nen kasvaa. Velka ei ole tämän kriisin lääke, vaan se on tämän kriisin syy.

13.25 Pekka Haavisto vihr (vastauspuheenvuoro):  Arvoisa puhemies! Kiitos edustaja
Heinäluomalle hyvästä mietinnön esittelystä. Olisin kiinnittänyt huomiota muutamaan
asiaan.

Ensinnäkin, olemme hyvin riippuvaisia tietysti viennistä ja siitä, että saamme viennin
vetämään. Nyt kun Euroopassa kuitenkin talouskehitys on parantunut, myöskin Etelä-Eu-
roopan maissa, niin meillä näyttää vielä sakkaavan. Osittainhan tämä liittyy myös tähän
Venäjän talouskehitykseen, joka on meillä erityinen riskitekijä.

Mutta olisin kiinnittänyt huomiota myöskin nurkan takana vaanivaan riskiin, joka liit-
tyy Britannian EU-jäsenyyteen ja tulevaan kansanäänestykseen siellä. Britannia on meille
kuudenneksi suurin vientimaa. Meillä on ollut hyvin samanlaisia näkemyksiä EU:n kehit-
tämisestä talousmielessä: vapaat markkinat ja järkevä sääntely EU:n puitteissa. Jos mene-
tämme tällaisen kumppanin Euroopan unionista, se vaikuttaa myöskin meidän talouteem-
me negatiivisesti. Minusta näitäkin asioita pitäisi miettiä ja tehdä kaikkemme sen eteen,
että EU säilyy yhtenäisenä tulevina vuosina.

13.26 Markus Mustajärvi vas (vastauspuheenvuoro): Arvoisa puhemies! Edustaja Ala-
Nissilä sanoi, että ei ole ollut vaihtoehtoja talouspolitiikassa. Kyllä on ollut vaihtoehtoja,
(Olavi Ala-Nissilä: Talouspolitiikassa, mutta ei julkistaloudessa!) vasemmistoliitto esitti
niitä vaihtoehtoja ennen vaaleja ja hävisi vaalit niillä, ei kyennyt puolustamaan uskottavas-
ti sinällään perusteltuja vaihtoehtoja. Meillähän on kaksi peruslinjaa: velkaantua ja elvyt-
tää tai velkaantua ja olla elvyttämättä. Ja te olette valinneet tämän jälkimmäisen vaihtoeh-
don. Meillä on omassa vaihtoehdossamme ollut hyvin ennakkoluulottomia esityksiä: ar-
vonlisäveron määräaikainen alentaminen, työaikakokeilu ja ennen kaikkea aktiivinen työl-
lisyyspolitiikka, josta Suomessa on luovuttu, toisin kuin muissa Pohjoismaissa.

Ja yhtenä isona asiana on kyllä Venäjä-pakotteet, joissa Suomi on ampunut itse itseään
jalkaan ja on ensimmäisenä mallioppilaana ollut hyväksymässä sellaiset toimet, jotka kai-
kista rankimmin koskettavat esimerkiksi suomalaista elintarviketeollisuutta. Ei ole tarvin-
nut käydä kovinkaan monella maitotilalla, kun on nähnyt, mikä se karmea tilanne siellä on.
Tämän luulisi ainakin keskustalaisia kiinnostavan.

13.27 Eero Heinäluoma sd (vastauspuheenvuoro):  Arvoisa puhemies! Kiitän läsnä ole-
via edustajia erittäin aktiivisesta keskustelusta. Tietysti iloitsemme valiokunnassa var-
maan kaikki siitä, että varsinaisesti valiokunnan mietinnöstä ei ole löydetty moitteen sa-
naa, (Naurua) vaikka muuten moitteita eri suuntiin on tässä tullut aika runsaasti. Ehkä se
7



Pöytäkirjan asiakohta PTK 3/2016 vp
kertoo siitä, että vaikeassakin maastossa voi löytää tällaisen yksituumaisen tien, miten pi-
tää asiat nähdä ja mitä korostaa.

Otan kuitenkin esille asian, joka hämmästyksekseni tässä ei ole noussut esille, ja se kos-
kee eduskunnan budjettivallan rapautumista. Se ansaitsee tulla mietityksi, ja toivon, että
siihen voidaan vuoden aikana vielä palata. Otan siihen sitten yhden yksityiskohtaisen esi-
merkin, joka on se, että viime vaalikaudella tehtiin päätös, että tässä EU:n kriisirahastossa
EVM:ssä tehtävät päätökset, nämä ohjelmat, voidaan panna toimeen ja lisärahaa voidaan
antaa ilman, että se tulee tänne suureen saliin, pelkästään suuren valiokunnan käsittelyssä.
Nyt voi tietysti miettiä, onko sekin osa eduskunnan tosiasiallisen vallan vähentymistä, (Pu-
hemies koputtaa) että näitä ratkaisuja tehdään aika pienellä porukalla.

13.28 Timo Heinonen kok (vastauspuheenvuoro):  Arvoisa rouva puhemies! Kyllä vel-
kaantuminen varmasti täytyy taittaa, ja se ei pelkällä kasvulla tule taittumaan, mutta tär-
keää siinä on kilpailukyvyn vahvistaminen. Itse toivon, että nyt kun yhteistä tahtoa on jäl-
leen kaikilla osapuolilla, tuo yhteiskuntasopimus saataisiin. Se olisi varmasti itse kunkin
suomalaisen kannalta paras asia. Pidän myönteisenä sitä, että nyt tässä asiassa on yhteistä
tahtoa löytynyt.

Mutta kyllä hivenen hämmästelen sen tyyppistä keskustelua, missä säästöt samaan ai-
kaan kyseenalaistetaan. Eli kun korot ovat alhaalla, niin osa ajattelee edelleen, että meillä
olisi varaa velkaantua roimasti lisää. Ne eivät tule valitettavasti pysymään näin alhaalla lo-
puttomiin, ja silloin kun 100 miljardia on ylittynyt ja siihen laitetaan 4 prosenttia — tai pa-
himmissa tapauksissa vaikkapa 10 prosenttia — korkoa, niin kulut ovat aivan eri luokkaa,
ja näihin pitää varautua. Sen takia olen huolestunut (Puhemies koputtaa) siitä, että viher-
vasemmistosta edelleen vannotaan vain velkaantumisen nimeen.

13.29 Antti Lindtman sd (vastauspuheenvuoro):  Arvoisa puhemies! Edustaja Zysko-
wicz, ei tässä kukaan hurskastele, kerron faktaa. Faktaa on se, että kokoomus on ollut hal-
lituksessa kaikista puolueista se, joka on ottanut eniten velkaa. Tästä tosiasiasta te ette pää-
se kiemurtelemaan ulos, vaikka te kuinka haluaisitte. Ettekä te pääse siitä syyttämällä mui-
ta, vaikka te kuinka haluaisitte. Mielipiteistä voidaan sitten olla eri mieltä, mutta faktaa on
se, että kokoomus on tälle maalle ottanut eniten velkaa. Ja luulenpa... (Välihuuto) — Se on
99 miljardia. — Ja luulenpa, että faktaa on sekin, että tässä salissa eniten velasta on puhu-
nut juuri se puolue, joka on ottanut eniten velkaa. Kokoomus on tämän maan johtava vel-
kapuolue. (Välihuutoja)

Mutta, arvoisa puhemies, on olemassa vaihtoehtoja. Esimerkiksi laajennetaan veropoh-
jaa finanssisektoriin ja pidetään huoli, että palkasta ja eläkkeestä jää enemmän käteen.

Arvoisa puhemies! Varapuhemies Pekkarinen oli oikeilla jäljillä, hallitusohjelmaa pitäi-
si nyt muuttaa työllistävämpään suuntaan. Saako tämä kaikua hallituspuolueilta?

Puhemies Maria Lohela: Ja vielä edustaja Zyskowicz, sitten jo aika alkaa loppua.

13.31 Ben Zyskowicz kok (vastauspuheenvuoro):  Arvoisa rouva puhemies! Tosiasioista
ei ole tosiaan tarvetta kiistellä, sen sijaan erilaisten tilastojen tulkinnasta ja ennen kaikkea
siitä, mitkä seikat ovat vaikuttaneet minäkin hallituskautena siihen, että on jouduttu velkaa
ottamaan, voidaan keskustella. Jos esimerkiksi tämmöisiä tilastoja tehdään ilman, että lain-
8



Pöytäkirjan asiakohta PTK 3/2016 vp
kaan otetaan huomioon sitä, minkälaisia suhdannekausia milloinkin on eletty, niin silloin-
han tilasto on aika lailla tyhjän päällä.

Mutta ei tarvitse mennä historiaan, puhutaan tässä ja nyt. Kokoomus on valmis teke-
mään tällä vaalikaudella välttämättömiä säästöjä, jotta tämä velaksi eläminen saataisiin
taittumaan ja ensi vaalikaudella loppumaan. Mitä SDP tekee? Se lyö kyllä pöytään erilai-
sia vaihtoehtobudjetteja, joissa ryöstämällä Suomen Pankki ja niin edelleen osoitetaan, että
muka velkaannutaan vähemmän, mutta käytännössä joka päivä joka istunnossa täällä te
vastustatte säästöjä.

Puhemies Maria Lohela: Asian käsittely keskeytetään suuren valiokunnan kokouksen
vuoksi.

Keskustelu ja asian käsittely keskeytettiin.
9


