















































DEM1B53.tmp.xml


Pöytäkirjan asiakohta PTK 127/2018 vp
Pöytäkirjan asiakohta 

PTK 127/2018 vp

Täysistunto

Maanantai 10.12.2018 klo 14.01—20.08

13. Hallituksen esitys eduskunnalle laiksi rintamaveteraanien kuntoutuksesta annetun lain 
muuttamisesta

Hallituksen esitys HE 207/2018 vp
Lakialoite LA 76/2017 vp, 20/2018 vp
Valiokunnan mietintö StVM 21/2018 vp

Ensimmäinen käsittely

Toinen varapuhemies Tuula Haatainen: Ensimmäiseen käsittelyyn esitellään päiväjär-
jestyksen 13. asia. Käsittelyn pohjana on sosiaali- ja terveysvaliokunnan mietintö StVM
21/2018 vp. Nyt päätetään lakiehdotuksen sisällöstä.

Keskustelu

18.59 Ritva Elomaa ps: Arvoisa puhemies! Sotaveteraanien tilanteesta on keskusteltu
täällä eduskunnassa jo vuosikymmeniä. Käytännön toimet ovat jääneet paljolti jälkeen lu-
pauksista parantaa veteraanien hyvinvointia. Vuosien saatossa valitettavan moni itsenäi-
syytemme takuumiehistä ja -naisista on poistunut keskuudestamme. Nyt elossa olevista so-
tiemme veteraaneista on huolehdittava hyvin. Viime vuosina osa kunnista on näin tehnyt-
kin. Osa kunnista ei ole vielä ajan tasalla tämän suhteen. Monilla veteraaneilla avuntarve
on suuri. On päivänselvää, että kun veteraanien keski-ikä on yli 93 vuotta, niin hoivapal-
veluja tarvitaan. Kaikilla ei ole varaa niitä maksaa omasta pussistaan, joten yhteiskunnan
apu on tärkeää. Nyt ovatkin käsillä viimeiset vuodet, kun voimme vielä osoittaa veteraa-
neille arvostusta ja laittaa heidän palvelunsa kuntoon. 

Tämä hallituksen esitys on rintamaveteraanien ja sotainvalidien yhdenvertaisuuden kan-
nalta edistysaskel. Esityksessä ehdotetaan, että rintamaveteraaneille mahdollistetaan lain
tasolla oikeus samansisältöisiin kotona asumista tukeviin palveluihin kuin sotainvalideille
sotilasvammalain perusteella. 

Tässä hallituksen esityksessä ehdotetaan muutettavaksi rintamaveteraanien kuntoutuk-
sesta annettua lakia siten, että vuosien 1939—1945 sotiin osallistuneille rintamaveteraa-
neille, joilla on rintamasotilastunnus, rintamapalvelutunnus tai rintamatunnus, korvataan
kotona asumista tukevat palvelut. Valtiokonttori puolestaan korvaisi kunnille ja kuntayh-
tymille muutoksesta aiheutuneet kustannukset. Vuonna 2019 esityksen kustannusvaiku-
tukset olisivat noin 20 miljoonaa euroa. Vuonna 2020 esityksellä arvioidaan olevan
69,9 miljoonan euron kustannuksia lisäävä vaikutus, ja seuraaville vuosille lisäkustannuk-
set olisivat tästä alenevat. 

Avuntarve on kuitenkin kova tässä ja nyt. Olen aivan samoilla linjoilla sote-valiokun-
nan kanssa siinä, että ehdotetun lakimuutoksen tulisi astua voimaan niin pian kuin mahdol-
lista. Onko tosiaan näin, että vielä tänäkin päivänä uudistuksen edellyttämässä tietojärjes-
 Tarkistettu
4.1



Pöytäkirjan asiakohta PTK 127/2018 vp
telmäuudistuksessa menee niin kauan, ettei esitys voi tulla voimaan ennen ensi vuoden
marraskuuta? Talousarvioaloite tulee myös tänne saliin, ja äänestämme siitä sitten. Mie-
lenkiinnolla odotan lopputulosta.

Arvoisa puhemies! Nämä sosiaali- ja terveysvaliokunnan mietinnössä hylättäväksi eh-
dotetut kaksi lakialoitettani, lakialoite 76 vuodelta 2017 ja lakialoite 20 vuodelta 2018,
ovat näköjään tehneet tehtävänsä, kun kerran hallituksen riveissäkin on herätty veteraa-
nien auttamiseen. Sosiaali- ja terveysvaliokunnan jäsenet ja varajäsenet ovat laatineet yh-
teistuumin lakialoitteen 85/2018, jonka tarkoituksena on laajentaa laitoksessa annetun
huollon korvaukseen oikeutettujen sotainvalidien joukkoa laskemalla korvattavuuden työ-
kyvyttömyysastetta 20 prosentista 10 prosenttiin. Tämä on hyvä muutos. Tein myös tähän
samantyyppisen lakialoitteen 55/2018 jo aiemmin, mutta sitä ei ilmeisesti käsitelty valio-
kunnassa. 

Mielestäni kaikki sodissa palvelleet suomalaiset ansaitsevat kaikki mahdolliset terveys-
palvelut. Tämä on vähintä, mitä me voimme heidän eteensä enää tehdä. Perussuomalaiset
ovat pitäneet sotien veteraanien asiaa esillä vahvasti ja tulevat sitä pitämään edelleen, sillä
meillä on veteraaniemme lisäksi myös veteraanien lesket, sotaorvot, sotilaspojat ja vielä
tärkeä asia heidän lisäkseen: perinteen pitää jatkua, siis perinnetiedon siitä, minkä takia
olemme itsenäisiä, mitkä syyt ovat johtaneet siihen, että pääsimme itsenäiseksi maaksi,
kuinka paljon menetyksiä ja uhreja se vaati, mikä on meidän historiamme. Se pitää turvata,
että se säilyy myös tuleville polville, sitä ei pidä koskaan unohtaa. Totta kai mennään
eteenpäin ja tulee uusia asioita, mutta itsenäisyys ja sen historia ovat niin arvokkaita, että
ne pitää esittää myös jälkipolvelle. — Kiitos. 

19.04 Anneli Kiljunen sd: Arvoisa rouva puhemies! Kuten täällä todettiin, meillä on kä-
sittelyssä hallituksen esitys, jossa ehdotetaan muutettavaksi rintamaveteraanien kuntou-
tuksesta annettua lakia, ja tässä esityksessä ehdotetaan, että rintamaveteraaneille korva-
taan kotona asumista tukevat palvelut ja että Valtiokonttori korvaisi näistä kunnille ja kun-
tayhtymille aiheutuvat kustannukset. Tämä esitys liittyy valtion vuoden 2019 talousarvio-
esitykseen ja on tarkoitettu käsiteltäväksi sen yhteydessä.

Arvoisa puhemies! Sosiaali- ja terveysvaliokunta on käsitellyt tätä esitystä ja pitänyt tätä
erittäin tärkeänä ja merkittävänä. Valiokunnan perusteluissa todetaan muun muassa, että
kunnat ja kuntayhtymät järjestävät nykyisin rintamaveteraaneille kotona asumista tukevia
palveluita Valtiokonttorin maksaman määrärahan puitteissa. Sotainvalideille on sotilas-
vammalaissa säädetty oikeus näihin palveluihin, jotta rintamaveteraanit ja sotainvalidit oli-
sivat tältä osin yhdenvertaisessa asemassa. Esityksessä ehdotetaan, että rintamaveteraa-
neille mahdollistetaan lain tasolla oikeus samansisältöisiin kotona asumista tukeviin pal-
veluihin kuin sotainvalideille sotilasvammalain perusteella. Kuten täällä on todettu, Val-
tiokonttori korvaa kunnille ja kuntayhtymille kotona annettavista palveluista aiheutuneet
kustannukset, ja tästä syystä kunnat ja kuntayhtymät eivät saa periä rintamaveteraaneilta
maksua kyseisistä palveluista elikkä nämä ovat rintamaveteraaneille maksuttomia palve-
luita.

Tämän budjettivaikutus valtion budjettiin on sellainen, että valtion budjettiin lisättäisiin
uusi arviomäärärahamomentti, jolta kustannukset korvattaisiin, ja nämä kustannukset vuo-
delle 2019 olisivat noin 20 miljoonaa euroa. 

Sosiaali- ja terveysvaliokunta piti tätä esitystä erittäin kannatettavana ja toteaa, että
vaikka rintamaveteraaneille on annettu kotona asumista tukevia palveluita valtion myön-
2



Pöytäkirjan asiakohta PTK 127/2018 vp
tämän määrärahan puitteissa jo nykyisen säätelyn nojalla, vahvistaa esitys valiokunnan nä-
kemyksen mukaan veteraanien oikeutta saada näitä palveluita sekä laajentaa jossain mää-
rin korvattavia palveluita. Siltä osin valiokunta pitää myös periaatteellisesti tärkeänä, että
ehdotuksella selkeytetään rintamaveteraanien oikeudellista asemaa ja näin vahvistetaan
heidän oikeuttaan kotona asumista tukeviin palveluihin lainsäädännön nojalla.

Täällä jo edellisessä keskustelussa viime viikolla, 5. päivä, nostettiin ihan aiheesta suuri
huoli siitä, että kun Valtiokonttori on antanut määrärahoja kunnille ja kuntayhtymille ni-
menomaan sotaveteraanien ja rintamaveteraanien kotiin vietäviin palveluihin, erinäisistä
syistä johtuen näitä määrärahoja ei ole käytetty täysimääräisesti vaan niitä on palautettu sit-
ten Valtiokonttoriin takaisin, ja tästä syystä on ollut erittäin hyvä, että tähän asiaan on kiin-
nitetty eri puolilla kunnissa ja kuntayhtymissä huomiota, ja siltä osin tilanne on edennyt
myönteiseen suuntaan. 

Selvänä positiivisena asiana on ollut se, että eri kunnissa tai kuntayhtymissä on perus-
tettu niin sanottuja veteraanineuvojia, jotka ovat ohjanneet sekä veteraaneja itseään että
myös heidän omaisiaan, mikä sitten on mahdollistanut sen, että heille on aktiivisesti tarjot-
tu näitä palveluita, joita he voisivat sitten hyödyntää kotona, ja sitä kautta he pystyvät myös
kuntouttamaan itseään kotona nykyistä paremmin. 

Tietysti henkilökohtainen kokemukseni minulla on Etelä-Karjalasta Eksotesta, jossa an-
netaan veteraanineuvontaa ja heille jokaiselle tehdään henkilökohtainen arviointi. Etelä-
Karjalassa ovat tiedossa nämä veteraanit, joita tämä koskettaa, ja sitä kautta heidät on ta-
voitettu, ja nyt veteraanit voivat valita itselleen sopivan kuntoutusmuodon, ja se voi olla
avokuntoutusta, esimerkiksi fysioterapiaa, jalkahoitoa, muistikuntoutusta tai vastaavaa, ja
sitten siellä voi olla myös ryhmäkuntoutusta, päiväkuntoutusta tai sitten laitoskuntoutusta.
Veteraanit saavat myös kotiin asumista tukevia erilaisia palveluita, ja näiden ansiosta sit-
ten veteraanit ovat pystyneet hyödyntämään heille parhaiten soveltuvia palvelumuotoja.

Arvoisa puhemies! Ihan pari sanaa haluan myös itse sanoa tästä sosiaali- ja terveysva-
liokunnan yhteisestä lakialoitteesta, joka on myös ollut erittäin tärkeä. Tällä lakialoitteella
ehdotetaan muutettavaksi sotilasvammalain 6 §:ää, ja lakialoitteen tarkoituksena on laa-
jentaa laitoshoidon korvaukseen oikeutettujen sotainvalidien joukkoa laskemalla jaksottai-
sen ja pysyvän laitoshoidon korvattavuuden haitta-asteraja 20 prosentista 10 prosenttiin.
Tämä on erittäin tärkeää, sillä tämä mahdollistaa sen, että niillä, jotka ovat matalamman
haitta-asteen sotainvalideja, on mahdollisuus saada nyt sitten palveluita entistä paremmin,
ja tämä laajentaa niiden sotainvalidien joukkoa, jotka ovat oikeutettuja Valtiokonttorin
kustantamaan laitoksessa annettavaan hoitoon ja kuntoutukseen. Siltä osin olen erittäin
iloinen, että me pystyimme sosiaali- ja terveysvaliokunnassa tämmöisen yhteisen aloitteen
tekemään.

Yleiskeskustelu päättyi. 

Eduskunta hyväksyi hallituksen esitykseen HE 207/2018 vp sisältyvän lakiehdotuksen si-
sällön mietinnön mukaisena. Eduskunta yhtyi valiokunnan ehdotukseen lakialoitteisiin LA
76/2017 vp ja LA 20/2018 vp sisältyvien lakiehdotusten hylkäämisestä. Lakiehdotuksen
ensimmäinen käsittely päättyi.
3


