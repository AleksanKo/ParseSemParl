















































DEMC451.tmp.xml


Pöytäkirjan asiakohta PTK 127/2017 vp
Pöytäkirjan asiakohta 

PTK 127/2017 vp

Täysistunto

Torstai 30.11.2017 klo 16.02—22.05

11. Hallituksen esitys eduskunnalle laeiksi riistanhoitomaksusta ja pyyntilupamaksusta an-
netun lain, riistahallintolain ja riistavahinkolain 46 §:n muuttamisesta

Hallituksen esitys HE 117/2017 vp
Valiokunnan mietintö MmVM 9/2017 vp

Ensimmäinen käsittely

Puhemies Maria Lohela: Ensimmäiseen käsittelyyn esitellään päiväjärjestyksen 11. asia.
Käsittelyn pohjana on maa- ja metsätalousvaliokunnan mietintö MmVM 9/2017 vp. Nyt
päätetään lakiehdotusten sisällöstä.

Keskustelu

21.23 Anne Kalmari kesk (esittelypuheenvuoro): Arvoisa rouva puhemies! Tässäkin esi-
tyksessä ollaan harrastajien kukkarolla. Tässä esityksessä korotettaisiin riistanhoitomak-
sua 33 eurosta 39 euroon. Samalla esityksessä ehdotetaan muutettavaksi myös riistahallin-
tolakia. Suomen riistakeskuksen tehtäviä ja organisaatiota muutettaisiin ja järjestettäisiin
uudelleen riistanhoitoyhdistysten tukemisen, ohjauksen ja valvonnan lisäämiseksi. Riis-
tanhoitoyhdistyksien osallistumisesta riistavahinkotarkastukseen aiheutuvat kustannukset
korvattaisiin riistavahinkojen korvaamiseen osoitetuista määrärahoista.

Valiokunta kävi erittäin hyvän keskustelun ja kuuli monia asiantuntijoita tästä lainsää-
dännöstä. Sen perusteella, mitä saimme asiantuntijakuulemisessa kuulla, niin kun riistan-
hoitomaksuja kohdennetaan nyt erityisesti niihin yhdistyksiin, joissa tapahtuu yhdistymis-
tä, ja siellä voidaan hankkia tällaista ammattimaista työntekijää, samalla halusimme kui-
tenkin turvata valiokunnan yksimielisellä näkemyksellä sen, että tasapuolisuus huomioitai-
siin näitten varojen kohdentamisessa, sillä on tärkeää, että tällaisia pakkoyhdistymisiä ei
tulisi, ja on ihan hienoa, että paikallinen toiminta säilyy niissä yhdistyksissä, joissa pysty-
tään hyvin nämä julkiset hallintotehtävät, ampumakokeitten ja metsästäjätutkintojen jär-
jestäminen, toteuttamaan sekä osallistumaan riistavahinkojen maastotarkastukseen ja met-
sästyksen valvontaan asianmukaisesti. Ja mikäli tällaisia vapaaehtoisia yhdistymisiä sitten
tapahtuu, näissäkin tapauksissa on erittäin tärkeää turvata se paikallistuntemus ja paikal-
lisosaaminen. Sen sijaan katsoimme, että on ihan hyvä, että tätä rahoitusta hieman lisää ke-
rätään, että pystyy näitä julkisia hallintotehtäviä asianmukaisesti toteuttamaan, sillä kaikil-
la alueilla riistanhoitoyhdistyksellä nykytilanteessa ei ole ollut mahdollisuutta sitä tehdä.

Tämä lakiesitys on niin ikään budjettilakeja, ja lakien on tarkoitus tulla voimaan ensi
vuoden alusta.

21.26 Kari Kulmala sin: Arvoisa rouva puhemies! Kiitos ensinnäkin edustaja Kalmaril-
le, valiokuntamme puheenjohtajalle, erittäin hyvästä puheesta.
 Tarkistettu
4.1



Pöytäkirjan asiakohta PTK 127/2017 vp
Hallituksen esityksessä ehdotetaan muutettavaksi riistanhoitomaksusta ja pyyntilupa-
maksusta annettua lakia siten, että riistanhoitomaksua korotetaan. Esityksessä ehdotetaan
myös muutettavaksi riistanhoitolakia ja riistavahinkolakia. Yksi esityksen keskeisistä ta-
voitteista on riistanhoitoyhdistysten vapaaehtoisten yhdistymisten tukeminen ja toimin-
nanohjauksen vahvistaminen sekä kehittämishankkeiden tukeminen suurpetokonfliktien ja
-vahinkojen ennalta estämiseksi. Mielestäni tämä on tavoiteltava asia, mutta yhdistymis-
ten tulee olla todellisuudessakin vapaaehtoisia eikä esimerkiksi rahoituksen kohdentami-
sella saa painostaa yhdistyksiä yhdistymään.

Esityksen myötä riistanhoitomaksu nousee vuodessa 33 eurosta 39 euroon. Korotus on
perusteltua riistapolitiikan yhteiskunnallisten vaikuttavuustavoitteiden saavuttamiseksi
muun muassa riistanhoitoyhdistysten toimintaa vahvistamalla. Näkisin kuitenkin hyvänä,
että nuorten, alle 18-vuotiaiden, kohdalta korotusta ei tehtäisi vaan riistanhoitomaksu hei-
dän kohdaltaan puolitettaisiin. Tätä on myös Suomen Metsästäjäliitto esittänyt. Tällä toi-
mella annettaisiin positiivinen signaali nuorison huomioimiseksi hyvän harrastuksen paris-
sa. Valitettavasti asiantuntijakuulemisessa ministeriö vastusti esitystä. Se lisäisi muun
muassa hallinnollisia kustannuksia.

Vuonna 2016 metsästäjätutkinnon suoritti 10—14-vuotiaissa 893 ja 15—19-vuotiaissa
1 067 nuorta. Alle 18-vuotiaita riistanhoitomaksun vuosittain maksavia on noin 6 300 hen-
kilöä. Rahallisesti tällä riistanhoitomaksun puolittamisella alle 18-vuotiailta olisi ollut noin
20 000 euron merkitys budjettiin eli suomeksi sanottuna ei yhtään mitään siihen nähden,
mikä merkitys sillä olisi nuorille.

Pidän erittäin hyvänä seikkana, että maa- ja metsätalousvaliokunta teki mietintöönsä
seuraavan lausumaehdotuksen: "Edellä esitetystä käy ilmi, että riistahallinnon kenttätason
toiminta on rakennettu metsästysseurojen vapaaehtoistoiminnan varaan. Tämän toiminnan
turvaamiseksi ja painottaen sitä, että metsästysharrastus on oleellinen osa suomalaista kult-
tuuria, valiokunta pitää välttämättömänä, että nuorten edellytyksiä harjoittaa metsästystä
parannetaan kaikin tavoin. Sen vuoksi valiokunta pitää tarpeellisena, että metsästysharras-
tuksen jatkuvuutta edistetään myös nuorten riistanhoitomaksua alentamalla. Tällä toimen-
piteellä viestitettäisiin myös yleisesti nuorten huomioon ottamista metsästysharrastukses-
sa ja heidän harrastusmahdollisuuksiensa parantamista. Valiokunta edellyttääkin, että hal-
litus antaa seuraavan valtiontalousarvioesityksen yhteydessä esityksen, jolla nuorten riis-
tanhoitomaksua alennetaan."

Arvoisa puhemies! Tämä on erittäin hyvä lausumaehdotus, josta meidän tulee pitää jat-
kossa kiinni.

21.30 Eeva-Maria Maijala kesk: Arvoisa puhemies! Arvostan todella paljon riistanhoi-
toyhdistysten työtä, mitä siellä tehdään, sitä valtavaa talkootyötä, mitä siellä tehdään
asioitten eteenpäinviemiseksi. Riistanhoitoyhdistyksillä on monia tehtäviä, ja itse olen
päässyt läheltä seuraamaan muun muassa näitä ampumakoeharjoituksia ja suoritusasioita,
joista olen itsekin kokeillut karhukokeen ammuntaa.

Tässä kyseisessä lakiesityksessä, minkä nyt on käsittelyssä, on kiinnitetty huomiota sii-
hen, miten muun muassa näitä suurpetoasioita voidaan viedä eteenpäin. Tällä hetkellä on
ongelma se, ettei ole todellista kunnon tietoa siitä, paljonko meillä suurpetoja luonnossa oi-
keasti on olemassa. Suurpetojen laskenta-asiat eivät ole järjestyksessä. Siinä ei ole kentällä
riittävästi luottamusta, että kaikki osallistuvat siihen riittävällä tavalla. Riistanhoitoyhdis-
tyksen maksun korottamisen yksi kohde, toiminto, mihin sitä rahaa käytetään, on se, että
2



Pöytäkirjan asiakohta PTK 127/2017 vp
nämä suurpetolaskenta-asiat saataisiin paremmin toimimaan. Tämä olisi todella tärkeä
asia, koska tällä tavalla pyritään siihen, että suurpetovahinkoja voitaisiin vähentää ja suur-
petokantojen hoitoa ja sääntelyä saataisiin metsästyksen avulla hoidettua. Suurpetolasken-
nan avulla päästäisiin siihen, että voidaan myöntää riittävä määrä poistolupia.

Otan jälleen kerran petovahinkoasiat esille sen takia, että Suomessa, koko Suomen
alueella, tapahtuu petovahinkoja niin paljon, että se 10 miljoonan raja ei enää riitä vahin-
kojen korvaamiseen. Suomi on aikoinaan sopinut 10 miljoonan rajan EU:n kanssa, että sen
verran maksetaan korkeintaan petovahinkokorvauksia, ja silloin luultiin, että se ei ikinä
tule ylittymään, mutta nytpä se raja onkin jo ylittynyt. Ei ole ehkä järkevää enää lisätä to-
dellakaan niitä korvauksia, vaan kyllä meidän on puuttuva siihen ongelmaan, mikä ne va-
hingot aiheuttaa. Korvausten määrää pitää vähentää sillä tavalla.

21.32 Eerikki Viljanen kesk: Arvoisa puhemies! Pidän hyvänä esityksen tavoitetta ohja-
ta osa riistanhoitomaksun korotuksista kertyvistä varoista maanomistajien suorittamiin
riistan elinympäristöä parantaviin hankkeisiin, jotka edistävät luonnon monimuotoisuuden
säilymistä ja sen lisääntymistä. Lisäksi pidän hyvänä esityksen tavoitetta riistanhoitoyhdis-
tysten vapaaehtoisten, siis vapaaehtoisten yhdistymisten tukemista ja toiminnanohjauksen
vahvistamista sekä kehittämishankkeiden edistämistä suurpetokonfliktien ja suurpetova-
hinkojen estämiseksi.

Arvoisa puhemies! Olen erittäin tyytyväinen valiokunnan lausumaehdotukseen, jolla
edellytetään, että hallitus antaa seuraavan talousarvioesityksen yhteydessä esityksen, jolla
nuorten riistanhoitomaksua alennetaan. Kuten edustaja Kulmala täällä jo totesi, esimerkik-
si maksun puolittaminen alle 18-vuotiailta olisi hyvä kädenojennus nuorten metsästäjien
suuntaan.

21.33 Anne Kalmari kesk: Arvoisa rouva puhemies! Kiitän hyvästä keskustelusta tässä-
kin. Todellakin olen iloinen siitä, että yksimielisesti tämän päätöksen saimme myös valio-
kunnassa aikaan, ja yksimielisesti olemme sitä mieltä, että todellakin edellytämme, että
hallitus antaa seuraavan valtion talousarvioesityksen yhteydessä esityksen, jolla nuorten
riistanhoitomaksua alennetaan. Tämä sen vuoksi, että metsästäjäväki ikääntyy, ja on tär-
keä saada tähän arvokkaaseen harrastukseen ihan meidän ympäristömmekin kannalta uu-
sia nuoria mukaan, sillä sen riistanhoitotyön arvoa ei oikein euroissa voi edes mitata, mitä
he tekevät. Ja on toki merkityksellistä myöskin liikennevahinkojen kannalta se, että met-
sästäjiä tuonne hirviporukoihin tulevaisuudessakin löytyy.

Yleiskeskustelu päättyi.

Eduskunta hyväksyi hallituksen esitykseen HE 117/2017 vp sisältyvien 1.—3. lakiehdo-
tuksen sisällön mietinnön mukaisena. Lakiehdotusten ensimmäinen käsittely päättyi.
3


