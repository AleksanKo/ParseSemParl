















































DEMBA29.tmpSave.xml


Pöytäkirjan asiakohta PTK 104/2016 vp
Pöytäkirjan asiakohta 

PTK 104/2016 vp

Täysistunto

Torstai 20.10.2016 klo 15.59—19.16

2.2. Suullinen kysymys pakolaiskiintiöstä (Krista Mikkonen vihr)
Suullinen kysymys SKT 106/2016 vp

Suullinen kyselytunti

Puhemies Maria Lohela: Seuraava kysymys, edustaja Mikkonen.

Keskustelu

16.24 Krista Mikkonen vihr: Arvoisa rouva puhemies! Yli 110 kirkkoa ympäri Suomea
on jo viikon ajan soittanut saattokelloja Aleppon uhreille, ja ne jatkavat sitä maanantaihin,
YK:n päivään saakka. Maanantaiksi on myös suunnitteilla suuri rauhanmarssi Syyrian ti-
lanteen vuoksi. Voimme auttaa sotaa ja vainoa pakenevia nostamalla pakolaiskiintiöitä.
Useat ministerit, viimeksi ministeri Mykkänen, ovat todenneet julkisuudessa, että pako-
laiskiintiöitä voitaisiin nostaa huomattavastikin, kunhan turvapaikanhakijan tilanne saa-
daan ensin hallintaan. Näin on sanottu. Nyt tilanne on hallinnassa, mutta tämä ei ole näky-
nyt teoissa. Suomi ottaa entistä vähemmän pakolaisia pakolaisleireiltä. Hallituksen talous-
arvioesityksen mukaan pakolaiskiintiö on 750. Syyrian sodan takia tehty aiempi korotus on
poistettu, vaikka tilanne Syyriassa on vain pahentunut ja Aleppon tilanne on katastrofaali-
nen. Kysynkin, ministeri Risikko: missä viipyy hallituksen esitys pakolaiskiintiön merkit-
tävästä korottamisesta?

16.25 Sisäministeri Paula Risikko (vastauspuheenvuoro): Arvoisa rouva puhemies! Kii-
tos tärkeästä kysymyksestä. Nyt haluan kuitenkin muistuttaa teitä virheellisestä tiedostan-
ne siitä, että tilanne olisi jo hallinnassa. Meillä ei todellakaan ole vielä hallinnassa tämä
maahanmuuttotilanne. Meille on saapunut kaiken kaikkiaan 36 000 turvapaikanhakijaa, ja
osa heistä vielä ihan jo ensimmäistäkin päätöstä odottaa. Olen kanssanne samaa mieltä sii-
tä, että kun me saamme tilanteen hallintaan, niin me voimme arvioida tätä pakolaiskiintiö-
tä aivan uusilla silmillä, mutta tällä hetkellä meillä ei ole siihen mahdollisuutta. Me emme
tiedä yhtään, mitä tapahtuu Turkissa. Jos Turkissa tapahtuu jotain sellaista, mikä sopimuk-
sen rikkoo, niin meillä on tilanne täällä ihan toinen. Mielestäni se on viisautta, että me en-
nakoimme tilannetta, mutta aivan varmasti Suomi kaikki ne sopimukset, kaikki ne si-
toumuksensa täyttää ja kannamme sen vastuumme, mitä meillä tästäkin asiasta on.

Puhemies Maria Lohela: Pyydän niitä edustajia, jotka haluavat esittää lisäkysymyksiä, il-
moittautumaan.

16.27 Krista Mikkonen vihr (vastauspuheenvuoro): Arvoisa rouva puhemies! Turvapai-
kanhakijoiden määrä on merkittävästi vähentynyt. Puhumme nyt aivan toisista luvuista
 Tarkistettu
4.0



Pöytäkirjan asiakohta PTK 104/2016 vp
kuin mistä puhuimme viime syksynä, ja ennusteet näyttävät siltä, että tällä hetkellä tilanne
on jo aika lailla hallinnassa ottaen huomioon nämä maailmanlaajuiset kriisit. 

Me tiedämme, että luomalla laillisia reittejä autetaan ihmisiä, jotka pakenevat sotaa ja
vainoa, ja viedään pohjaa ihmissalakuljetukselta, joka on yksi suuri ongelma. Yksi tällai-
nen laillinen keino pakolaiskiintiön nostamisen ohella on perheenyhdistämisen helpotta-
minen. Hallitus on kuitenkin tehnyt perheenyhdistämisestä käytännössä lähes mahdotonta
ja selvittää yhä uusia tiukennuksia. Kysynkin: aikooko hallitus puuttua perheenyhdistämi-
sen epäkohtiin ja helpottaa sitä, jotta näin saataisiin laillinen ja turvallinen reitti pakolaisil-
le saapua Suomeen?

16.28 Sisäministeri Paula Risikko (vastauspuheenvuoro): Arvoisa rouva puhemies! Ha-
luan ensiksi kommentoida tuota, että meillä pitäisi olla mahdollisuus ottaa nimenomaan
niiltä leireiltä. Olen aivan samaa mieltä siitä, että se olisi kaikkein parasta, että me voisim-
me sitten tulevaisuudessa täsmätä sitä, ketä me pystymme tänne ottamaan, ja auttaa nimen-
omaan kaikkein hädänalaisimpia ihmisiä, jotka ovat tällä hetkellä siellä leiriolosuhteissa.
Kyllä, näin on. Mutta meillä on sen lisäksi maahanmuuttajia, jotka tulevat tänne ihan oma-
toimisesti.

Nyt puhutte tästä perheenyhdistämisestä, ja nyt pitää muistaa, että viime keväänä, kun
tehtiin näitä tiukennuksia, me olimme aivan samassa linjassa koko Euroopan maiden kans-
sa. Suomi ei halua olla millään lailla houkuttelevampi maa kuin mikään mukaan maa. Me
olemme yhdessä sopineet tästä Euroopan areenoilla, ja tällä mennään myös Suomessa. Ja
se ainoa muutos, minkä me olemme tehneet perheenyhdistämiseen, on se, että nyt niin sa-
notut aikaisemmin muodostetut perheet tulivat tähän kategoriaan mukaan, ei ainoastaan
ne, (Puhemies koputtaa) jotka perustetaan sen jälkeen kun (Puhemies koputtaa) turvapai-
kanhakija tulee.

16.29 Olli-Poika Parviainen vihr (vastauspuheenvuoro): Arvoisa rouva puhemies! Ku-
ten tiedämme, ihmisiä on liikkeellä sodan ja vainon vuoksi mutta myös muista syistä.
Tämä tuli meille hyvin tutuksi, kun hallintovaliokunnan kanssa viime viikolla vierailimme
keskisen Välimeren pakolaistilanteeseen tutustumassa. Suuri osa ihmisistä, jotka saapuvat
tällä hetkellä esimerkiksi Italiaan kaaoksessa olevan Libyan kautta, saapuu Saharan etelä-
puolisesta Afrikasta. Meidän on Suomesta käsin tietenkin vaikea vaikuttaa suoraan siihen,
mitä näissä kaoottisissa ja ilmastonmuutoksesta kärsivissä valtioissa tapahtuu, mutta eräs
keino kuitenkin on olemassa, ja se on kehitysapu. Kysyisinkin kehitysministeri Mykkäsel-
tä: miten näette Suomen mahdollisuudet edistää yhteiskunnallista vakautta Saharan etelä-
puolisessa Afrikassa, jotta tämä eräs muuttoliikkeen juurisyy saataisiin paremmin hallin-
taan?

16.30 Ulkomaankauppa-  ja  kehitysministeri  Kai  Mykkänen (vastauspuheenvuo-
ro): Arvoisa puhemies! Hyvä kysymys edustaja Parviaiselta, ja erittäin tärkeä asia. Vii-
meksi tänä aamuna olemme katsoneet meidän Afrikan maaohjelmia läpi juuri siitä näkö-
kulmasta, että miten saamme enemmän aikaan siellä. Olemme keskittämässä enemmän
maakohtaista apua nimenomaan Saharan eteläpuolisen Afrikan valtioihin, joiden jaloil-
leen nostamista voidaan tehdä erityisesti vesihuollon, jätehuollon, koulutuksen teemoilla,
missä me olemme vahvoja osaajia ja saamme hankkeet myös vietyä läpi. Uskon, että niu-
2



Pöytäkirjan asiakohta PTK 104/2016 vp
koillakin resursseilla meillä on mahdollisuus saada aiempaa enemmän aikaiseksi, kun vain
oikeilla tavoilla suunnataan se vielä aiempaa tarkemmin.

16.30 Eva Biaudet r (vastauspuheenvuoro): Arvoisa puhemies! Kävimme edustaja Mik-
kosen kanssa äskettäin Turkissa ja saimme tutustua tilanteeseen. Turkkihan on vastaanot-
tanut 2,5—3 miljoonaa pakolaista muun muassa Syyriasta, ja nyt tilanne Mosulissa ja
Aleppossa näyttää olevan aika huolestuttava. Ehkä tuntuu hieman oudolta, että Suomessa
ja Euroopassa johtajat eivät ainakaan julkisesti puhu siitä, millä tavalla voisimme vastaan-
ottaa tai ainakin auttaa niitä pakolaisia, jotka tästä tilanteesta syntyvät. Varmaan on odo-
tettavissa pahempi tilanne kuin mitä tosi pitkään aikaan. Kuitenkin myöskin Turkissa on
menossa poikkeustilanteen jatkuminen, ja siitäkin Suomessa ja Euroopassa on oltu hyvin
hiljaa. Tällä hetkellä tuntuu siltä, että kohta tulee tänne Suomeen myöskin turkkilaisia tur-
vapaikanhakijoita. Miksi Suomen ulkoministeriö on hiljaa, kun Turkissa poljetaan ihmis-
oikeuksia?

16.31 Ulkoasiainministeri Timo Soini (vastauspuheenvuoro): Arvoisa rouva puhemies!
Ei Suomen ulkoministeriö ole hiljaa, eikä ole ollutkaan hiljaa. (Eva Biaudet: Hyvä!) Ker-
ronpa teille muutaman asian. Silloin kun tämä kaappaus oli, soitin aika pian sen jälkeen tie-
tysti kollegalleni Mevlüt Cavusoglulle ja pahoittelin 300 kuollutta ihmistä, jotka tässä
kaappauksessa menivät. Sanoin hänelle hyvin selvästi: Suomi kannattaa sääntöperusteista
yhteistyötä, Suomi kannattaa oikeusvaltiota, Suomi kannattaa ihmisoikeuksia. Suomi on
yhtynyt kaikilla kansainvälisillä foorumeilla niin YK:ssa kuin EU:ssa kaikkeen siihen,
missä Eurooppa on ottanut kantaa ihmisoikeuksien puolesta, myös Turkissa. En oikein ym-
märrä, miten te voitte sanoa, että Suomen ulkoministeriö on ollut tästä hiljaa. (Eva Biau-
det: Teillä on ollut ainakin hyvin matala profiili!)

16.32 Joona Räsänen sd (vastauspuheenvuoro): Arvoisa puhemies! Maahanmuuttopoli-
tiikan tulee kaikissa tilanteissa olla hallittua ja sosiaalisesti oikeudenmukaista. Isommassa
kuvassa, kun katsotaan tätä Euroopan tilannetta, on selvää, että tämä vaatii yhteistyötä ja
yhteisiä pelisääntöjä koko Euroopan unionin alueella mutta erityisesti yhtenäisiä käytän-
teitä Pohjoismaiden välillä. Nyt täällä on hyvin tuotu ilmi se, että hallituksen piiristä on nyt
käytetty hieman erilaisia puheenvuoroja liittyen tähän pakolaiskiintiön nostamiseen. On
esitetty, että sitä pitäisi nostaa välittömästi merkittävästi. Sisäministeri täällä toteaa, että
kun tämä tilanne saadaan hallintaan, niin kiintiöitä tullaan nostamaan. Olisin nyt varmista-
nut pääministerin sijaiselta, mikä on hallituksen linja: onko niin, että jos ja kun tilanne saa-
daan hallintaan, niin hallitus tulee esittämään pakolaiskiintiön nostamista merkittävästi?

16.33 Sisäministeri Paula Risikko (vastauspuheenvuoro): Arvoisa rouva puhemies! To-
dellakin on niin, kuten äsken sanoin, että meillä ei tällä hetkellä ole hallinnassa se, kuinka
paljon meille vielä tulee. Meillä on tällä hetkellä rauhoittunut tämä tilanne, mutta aivan
niin kuin täällä kuulimme myöskin edustajien puheenvuoroista, me emme tiedä, mitä Tur-
kissa tapahtuu, me emme tiedä, mitä Afrikan maissa tapahtuu. Ja kun käy Euroopan unio-
nin kokouksissa, niin saa jonkinlaista kuvaa siitä, miten vaikea tilanne näissä maissa on.
Me varaudumme ihan kaikkeen 24 tuntia vuorokaudessa, 7 päivää viikossa.

Kun tämä tilanne rauhoittuu, me voimme silloin palata tähän asiaan, voiko Suomi nos-
taa kiintiötä. 1 050 on ollut se meidän normaali luku, nyt se on 750. Tällä hetkellä tilanne
3



Pöytäkirjan asiakohta PTK 104/2016 vp
on tämä, se on varattu ensi vuodelle, ja aivan varmasti me katsomme tätä, koska me ha-
luamme auttaa hädänalaisessa asemassa olevia ihmisiä, mutta niillä pelisäännöillä, (Puhe-
mies koputtaa) mitkä on yhdessä luotu.

16.35 Mikko Kärnä kesk (vastauspuheenvuoro): Arvoisa rouva puhemies! Aivan aluksi
on syytä muistuttaa oppositiota siitä, että Suomi on ensimmäisenä maana ottanut vastaan
EU:n sisäisinä siirtoina yli 600 turvapaikanhakijaa, ja se kyllä osoittaa, että me kannamme
nyt tässä kysymyksessä vastuuta.

Hallintovaliokunnan vierailu Italiaan ja Maltalle oli silmiä avaava kokemus. Esimerkik-
si Pozzallon hotspotiin oli edellisellä viikolla saapunut 30 henkilöä, jotka eivät olleet huk-
kuneet Välimereen vaan tukehtuneet täyteen pakattuihin ihmissalakuljettajien aluksiin. Ih-
missalakuljetus on iljettävää bisnestä, jossa ihmisten hätä muutetaan ansaintakeinoksi. Oli-
sin kysynyt hallitukselta: millaisia toimenpiteitä EU-tasolla harkitaan tähän ilmiöön puut-
tumiseksi, ja miten suunnitellaan vakautettavaksi tilanne Libyassa?

16.35 Ulkoasiainministeri Timo Soini (vastauspuheenvuoro): Arvoisa rouva puhemies!
Tämä edustaja Kärnän kysymys on aivan olennainen. Ihmissalakuljettajat, ihmiskauppiaat
ovat iljettävintä pohjasakkaa, joka hyötyy hädänalaisista ihmisistä ja on valmis tekemään
heillä rahaa. Olen törmännyt näihin asioihin Euroopan unionissa muun muassa vierailles-
sani Roomassa tässä pelastusoperaatiokeskuksessa. On todella kuvottavaa, että kun sieltä
lähdetään liikkeelle, mukaan otetaan pieniä lapsia, poikia ja tyttöjä, joita paritetaan kau-
pungeissa ja joita voidaan käyttää lapsipornossa ja joilta vielä lopuksi voidaan viedä eli-
met. Tällaista me emme missään tapauksessa saa tukea. Sen takia hallituksen linja on yk-
siselitteisesti se, että pitää luoda olosuhteita, turvapaikkoja sinne UNHCR:n alle, jossa saa-
daan pakolaisstatus, ja sitten voidaan siirtää tänne, eikä vaelluteta ihmisiä läpi Euroopan ja
altisteta heitä näitten roistojen riistolle.

16.37 Päivi Räsänen kd (vastauspuheenvuoro): Arvoisa puhemies! Kiintiöpakolaisjär-
jestelmä, jossa otetaan pakolaiset suoraan sieltä pakolaisleireiltä ja sitten integroidaan kun-
tiin, on paljon parempi järjestelmä kuin nämä sisäiset siirrot EU-maista toisiin. Sen takia
Suomen hallituksen tulisi vahvasti sekä omassa politiikassaan että EU-tasolla tukea tätä
kiintiöpakolaisjärjestelmää.

Tuon Syyrian pakolaiskriisin lisäksi on todella suuri vaara, että nyt tämä Mosulin val-
taus Isililtä tulee johtamaan massiiviseen pakolaiskriisiin. Kysyn: Onko hallitus varautu-
nut tähän, sekä siihen humanitääriseen kriisiin että sitten mahdolliseen todella suureen
määrään pakolaisia? Kuinka sitten tehdään? Ollaanko valmiit korottamaan pakolaiskiinti-
öitä siinä tilanteessa?

16.37 Sisäministeri Paula Risikko (vastauspuheenvuoro): Arvoisa rouva puhemies! Ai-
van niin kuin edustaja Räsänen tuossa sanoi, sehän on erittäin tärkeä niin sanottu täsmätoi-
mi, kun saadaan valita ja ottaa täsmäten sieltä niiltä leireiltä, koska leireillä olevat ovat
kaikkein vaikeimmassa tilanteessa yleensäkin. Mutta meillä ei tällä hetkellä ole täysin sel-
laista mahdollisuutta, koska meillä on paljon muitakin tulijoita tänne Suomeen. 

Sitten tämä, niin kuin tuossa sanoitte, että olemmeko varautuneet: Me olemme varautu-
neet ihan kaikkeen. Me olemme saaneet siitä nyt pienen myrskyvaroituksen jo viime syk-
synä, mutta me olemme varautuneet paljon paljon pahempaankin tilanteeseen, joka saattaa
4



Pöytäkirjan asiakohta PTK 104/2016 vp
olla meidän edessämme. Siitä syystä meidän täytyy katsoa tätä kokonaisuutta niin tänne
itse tulevien turvapaikanhakijoitten näkökulmasta kuin sitten pakolaisstatuksen omaavien,
jo siellä leireillä olemassa olevien henkilöitten näkökulmasta. Kyllä me näitä ihan kaikkia
katsomme ja varaudumme. Me olemme paljon paremmassa asemassa kuin vielä viime
vuonna tähän aikaan, koska me olemme niin paljon saaneet tietoa tästä asiasta ja meillä on
hyvät yhteistyösuhteet tuolla Euroopan areenoilla. (Puhemies koputtaa) Me saamme tietoa
sieltä hyvissä ajoin, mutta paljon on vielä tekemistä.

16.39 Emma Kari vihr (vastauspuheenvuoro): Arvoisa rouva puhemies! Tässä on hyvin
kuvattu sitä täysin kestämätöntä humanitääristä tilannetta, joka on tällä hetkellä meneil-
lään Syyriassa ja Euroopan rajoilla. Mutta miten Suomi on tähän historialliseen humani-
tääriseen kriisiin vastannut? Massiivisilla kehitysyhteistyöleikkauksilla, pakolaiskiintiön
pienentämisellä, turvapaikanhakijoiden oikeusturvan heikentämisellä ja perheenyhdistä-
misen täysin kohtuuttomalla vaikeuttamisella. Ja tätä me kutsumme täällä vastuun kanta-
miseksi vaikeassa tilanteessa. Se on kaukana siitä.

Täällä kysyttiin aikaisemmin, miten me voimme puuttua tähän ihmissalakuljetukseen,
tähän vastenmieliseen ilmiöön. Siihen on hyvin selvä vastaus: luomalla laillisia reittejä ih-
misille turvaan. Tämä hallitus on toiminut täysin päinvastoin. Aiotteko te tarkastella uu-
destaan näitä perheenyhdistämisen vaikeuttamisia, jotka ovat estäneet ihmisiä pääsemästä
turvaan? Ja aiotteko te avata uusia tapoja ihmisille hakea perheenyhdistämistä (Puhemies
koputtaa) esimerkiksi Kabulin ja Beirutin lähetystöjen avaamisella?

16.40 Sisäministeri Paula Risikko (vastauspuheenvuoro): Arvoisa rouva puhemies! Jo-
kainen tietää sen, että perhe on ihmiselle tärkeä. Ja mitä nyt on tehty, kun aina viittaatte sii-
hen, että on kiristetty, niin on ainoastaan sillä tavalla kiristetty, että perheenyhdistämisen
säännöt tulevat laajenemaan myös niihin henkilöihin, jotka ovat aikaisemmin perustaneet
perheen, eivätkä koske ainoastaan niin sanottuja uusia perheitä, jotka on muodostettu sen
jälkeen kun henkilö on tullut tänne ja rekisteröitynyt turvapaikanhakijaksi. Ne summat,
mitä edellytetään toimeentulosta, ovat ihan samoja mitä aikaisemminkin, ja tämäntyyppi-
nen lakihan on ollut jo monta vuotta voimassa, ja nyt on vain laajennettu sitä, keitä tämä
koskee. Mielestäni se on juuri sitä, mitä ollaan Euroopan areenoilla puhuttukin. Jokainen
hakemus käsitellään yksilöllisesti. Jokainen hakemus katsotaan aina, että mikä on merki-
tys ja mikä se perheen tilanne siellä on. Tärkeää on se, että koko perheen yhteisyys säilyy
tavalla tai toisella.

Kysymyksen käsittely päättyi.
5


