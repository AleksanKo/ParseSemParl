















































DEMA64D.tmp.xml


Pöytäkirjan asiakohta PTK 125/2017 vp
Pöytäkirjan asiakohta 

PTK 125/2017 vp

Täysistunto

Tiistai 28.11.2017 klo 13.59—17.43

6. Hallituksen esitys eduskunnalle  laiksi  opintotukilain muuttamisesta sekä eräiksi siihen 
liittyviksi laeiksi

Hallituksen esitys HE 139/2017 vp
Valiokunnan mietintö SiVM 11/2017 vp

Ensimmäinen käsittely

Toinen varapuhemies Arto Satonen: Ensimmäiseen käsittelyyn esitellään päiväjärjes-
tyksen 6. asia. Käsittelyn pohjana on sivistysvaliokunnan mietintö SiVM 11/2017 vp. Nyt
päätetään lakiehdotusten sisällöstä.

Keskustelu

16.49 Eeva-Johanna Eloranta sd: Arvoisa puhemies! Tässä hallituksen esityksessä to-
siaan lasta huoltavien opiskelijoiden toimeentulon parantamiseksi ehdotetaan 75 euron
huoltajakorotusta alaikäisen lapsen huoltajalle. Tämä esitys on oikein hyvä, ja on todella
hyvä, että opiskelevien perheiden toimeentuloon tulee nyt hieman parannusta, sitähän on
pitkään kaivattu, eli kiitokset siitä hallitukselle.

Kritiikkiäkin on kuitenkin esitetty. Tästä, niin kuin monista muistakin hallituksen esi-
tyksistä tällä kaudella, puuttuu lapsivaikutusten arviointi, se olisi ollut hyvä tehdä. Ja huol-
tajakorotuksesta huolimatta perheellisten opiskelijoiden opintotuen kokonaistasohan las-
kee, sitä ei pidä myöskään tässä unohtaa. Olisi hyvä myöskin arvioida opintotuen huolta-
jakorotuksen sitomista elatusvelvollisuuteen huoltajuuden sijaan, elikkä tämä olisi hyvä
vielä tulevaisuudessa arvioida sitten tähän liittyen. Ja on valitettavaa, että aiemmassa laki-
esityksessä mukana ollut säädösehdotus laajentaa opintotuki- ja koulumatkatukioikeutta
oppivelvollisuusiän jälkeen suoritettaviin perusopetuksen oppimäärän mukaisiin opintoi-
hin nyt tästä esityksestä poistettiin — ikävää, ettei se ole tässä mukana. On myös tärkeää,
että palautettaisiin se opintotuen indeksisidonnaisuus, jonka tämä hallitus poisti jo alku-
kaudesta.

Sitten on hyvä, aina kun opintotuesta keskustellaan, muistaa se, että tämä meidän nykyi-
nen opintotukilaki on lukuisten erilaisten lakimuutosten takia erittäin sekava ja vaikeasti
hahmotettavissa, ja sen takia olisikin opiskelijan kannalta paras ratkaisu, että saataisiin sel-
lainen opintotukilainsäädännön kokonaisuudistus, joka sitten yksinkertaistaisi ja selkeyt-
täisi meidän opintotukijärjestelmää. Tietenkin monet aikaisemmatkin hallitukset ovat ol-
leet tätä aina pikkuhiljaa muuttamassa, mutta olisi hyvä, että tämmöinen kokonaisuudistus
saataisiin jossain vaiheessa tänne eduskuntaan.

16.51 Peter Östman kd: Arvoisa puhemies! Lasta huoltavien opiskelijoiden toimeentu-
lon parantamiseksi tässä esityksessä ehdotetaan muun muassa opintorahan 75 euron huol-
 Tarkistettu
4.1



Pöytäkirjan asiakohta PTK 125/2017 vp
tajakorotusta opintorahaa saavalle alaikäisen lapsen huoltajalle. Monet opiskelevat per-
heet elävät tällä hetkellä köyhyysrajan alapuolella. Vuoden alussa voimaan tuleva huolta-
jakorotus onkin erittäin hyvä suunta tukea perheen perustamista jo opiskelujen aikana.

Hallituksen huoltajakorotusta varten esittämä 10 miljoonan euron määräraha, joka yksi-
lötasolla sitten tarkoittaisi tämän huoltajakorotuksen olevan 75 euroa kuukaudessa, ei kui-
tenkaan ole riittävän suuri. Perheelliset opiskelijat tarvitsevat enemmän tukea. Kristillisde-
mokraattinen eduskuntaryhmä esittää näin ollen hallituksen 75 euron korotuksen päälle 75
euron korotusta lisää, jolloin huoltajakorotuksen määräksi tulisi 150 euroa kuukaudessa.
Tämä esitetty korotus lisäisi opintotukimenoja 10 miljoonalla eurolla mutta vähentäisi sa-
malla asumistukimenoja 1 miljoonalla eurolla kuin myös toimeentulotukimenoja 1 miljoo-
nalla eurolla ja lisäisi verotuottoja 2 miljoonalla eurolla, eli julkisen talouden menot kas-
vaisivat näin ollen 6 miljoonalla eurolla, mutta meillä on vaihtoehtobudjetissamme myös-
kin tuloja tai vastaavia säästöjä, joilla me kattaisimme tämän menolisäyksen.

16.52 Sami Savio ps: Arvoisa puhemies! Tämä esitetty opintorahan 75 euron huoltajako-
rotus alaikäistä lasta huoltavalle opiskelijalle on tosiaan monessa lapsiperheessä merkittä-
vä summa, ja se parantaa perheellisten opiskelijoiden tilannetta hyvällä tavalla. Se on tie-
tenkin vain pieni kädenojennus lapsiperheille hallitukselta. Sääli, että hallitus ei halunnut
jatkaa lapsivähennyksen voimassaoloaikaa, mutta tältä osin esitys on kuitenkin nyt sitten
kannatettava, että opiskelevat lapsiperheet saavat jotain.

Sivistysvaliokunnan asiantuntijakuulemisissa nousi esille myös muita asioita, joita käyn
nyt vielä lyhyesti läpi.

Siellä käytiin läpi toisen asteen opiskelijoiden opintotukijärjestelmää, joka ei ole nyt täl-
lä hetkellä kovin yhtenäinen. Lukiokoulutukseen opintotukea saa 9 kuukauden ajaksi ja
ammatilliseen koulutukseen 10 kuukaudeksi tai tarvittaessa pidempään. Valiokunta pitää-
kin tärkeänä, kuten tässä mietinnössä on mainittu, että opintotuki seuraa todellista opiske-
luun käytettävää aikaa. Tältä osin sääntelyä tulee jatkossa tarkentaa ja tasapuolistaa.

Lisäksi hallituksen esitykseen sisältyi lausuntovaiheessa myös koulumatkatukea koske-
via täsmennysehdotuksia. Kuten täällä jo äsken mainittiin, ne vedettiin sittemmin hallituk-
sen esityksestä pois. Kuitenkin kuten opintotukea myös tätä koulumatkatukea tarvitaan
jonkin verran myös kesäkuukausien aikana, varsinkin kun ammatillisen koulutuksen refor-
mi astuu pian voimaan ja kesällä on mahdollista saada opintosuorituksia.

Vielä kolmantena asiana valiokunta on kiinnittänyt huomiota siihen, että alle 18-vuoti-
aan opintoraha on hyvin niukka. Kun 17-vuotiaat toisen asteen opiskelijat voivat saada
yleistä asumistukea vain, jos heillä on ansiotuloja tai he saavat opintotukea, niin oppilai-
tosverkon harventuessa ja ottaen huomioon, että vanhempien tulot voivat estää opintotuen
saamisen, itsenäisesti asuessaan nämä alaikäiset opiskelijat voivat joutua hyvinkin hanka-
laan välikäteen.

Näihin asioihin [Puhemies koputtaa] hallituksen tulee jatkossa kiinnittää erityistä huo-
miota.

16.55 Heli Järvinen vihr: Arvoisa puhemies! On hienoa, että opiskelijoita nyt huoma-
taan pienillä kädenojennuksilla. Kannattaa muistaa, että kun hallitus on tehnyt tiukkoja ja
kovia leikkauksiaan, opiskelijoilta on leikattu kaikkein eniten. Heidän opintotukileikkauk-
sensa ylittävät kaikki muut. On hienoa, että nyt opintorahaan tulee 75 euron huoltajakoro-
tus, ja vähintään yhtä hienoa on tämän päivän uutinen siitä, että hallitus aikoo vetää pois
2



Pöytäkirjan asiakohta PTK 125/2017 vp
esityksen osa-asunnon normista, joka olisi leikannut kimppakämppien asumistukea ja si-
nänsä vaikeuttanut erityisesti opiskelijoiden tilannetta.

Jos ajatellaan tätä opintorahan 75 euron huoltajakorotusta myös siitä näkökulmasta, että
me suomalaiset vanhenemme tuskallisen nopeasti ja samaan aikaan saamme lapsia tuskal-
lisen vähän — ja myöskin huomattavan iäkkäinä, ensisynnyttäjien keski-ikä on lähellä
30:tä — ja kun tiedämme kaikki kynnykset, jotka liittyvät esimerkiksi työllistämiseen lap-
sia hankkiessa, on hyvä, että nyt opintorahassa huoltajuus huomioidaan.

Samalla annan tunnustusta hallitukselle myöskin alimpien päivähoitomaksujen poista-
misesta, joka on ilman muuta tärkeä kädenojennus. Toivon samanlaista menestystä myös-
kin vanhempainvapaita ja niistä aiheutuvia maksuja pohtivalle työryhmälle. On ehdotto-
man tärkeää, että kun teemme vanhempainvapaiden uudistusta, siinä maksujen tasaisempi
jako olisi yhtenä lähtökohtana.

16.56 Tuomo Puumala kesk: Arvoisa puhemies! Ehkä vielä on paikallaan korostaa tä-
män esityksen historiallisuutta. Jos ja toivottavasti kun se täältä talosta nyt sitten läpi saa-
daan, niin tässähän on takana kymmenien vuosien odotus aika monenkin puolueen osalta.
Kymmeniä vuosia se on ollut opiskelijajärjestöjen agendalla, ja nyt sitten lopulta asia vie-
dään maaliin eli saadaan huoltajakorotus aikaiseksi, 75 euroa. Omalla edustamallani puo-
lueella keskustalla tämä on ollut ohjelmissa mukana varmaan 15 vuotta ainakin.

Myös sivistysvaliokunnan mietinnöissä tähän asiaan on viitattu, ja tämä tuore hallituk-
sen kannanotto, joka on meillä tänään käsittelyssä, onkin vastaus vuoden 2016 sivistysva-
liokunnan mietintöön, jossa edellytimme, että hallitus arvioi huoltajakorotuksen tarpeen.
Nyt se on arvioinut, ja onneksi erittäin positiivisella tavalla — historiallinen, hieno hetki.
Pääsemme Pohjoismaitten tasolle. Muissa Pohjoismaissahan useissa on jo tunnistettu ja
tunnustettu perheellisten opiskelijoiden erityistilanne, ja nyt se tunnistetaan tästä eteen-
päin myöskin Suomessa. Erittäin hieno esitys, ja tästä voimme kaikki olla ylpeitä.

Kehittämistarpeita edelleenkin riittää, kuten mietinnöstäkin käy ilmi. Nostamme siellä
esille muun maussa alle 18-vuotiaitten opiskelijoitten tilanteen, jotka muuttavat pois omal-
ta kotipaikkakunnaltansa opiskelemaan. Heidän taloudellinen tilanteensa on monesti aika
tiukka. Jos perheessä on lapsia useampia, vaikka vanhemmilla on elatusvelvollisuus alle
18-vuotiaisiin, niin tuo yhtälö ei välttämättä ole kovinkaan helppo. Ehkä sieltä käsin läh-
dettäisiin purkamaan seuraavia epäkohtia opintotuen osalta, mutta tänään poistuu yksi
merkittävä, ja tämä on tuhansille perheellisille opiskelijoille erittäin hieno päivä. Tästä voi-
daan olla ylpeitä.

Yleiskeskustelu päättyi.

Eduskunta hyväksyi hallituksen esitykseen HE 139/2017 vp sisältyvien 1.—4. lakiehdo-
tuksen sisällön mietinnön mukaisena. Lakiehdotusten ensimmäinen käsittely päättyi.
3


