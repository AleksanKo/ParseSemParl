















































DEM3D65.tmp.xml


Pöytäkirjan asiakohta PTK 127/2018 vp

 Tarkistettu
4.0

Pöytäkirjan asiakohta 

PTK 127/2018 vp

Täysistunto

Maanantai 10.12.2018 klo 14.01—20.08

21. Hallituksen esitys eduskunnalle laiksi ajokorttilain 32 ja 61 §:n muuttamisesta
Hallituksen esitys HE 186/2018 vp
Valiokunnan mietintö LiVM 26/2018 vp

Toinen käsittely

Toinen varapuhemies Tuula Haatainen: Toiseen käsittelyyn esitellään päiväjärjestyk-
sen 21. asia. Nyt voidaan hyväksyä tai hylätä lakiehdotus, jonka sisällöstä päätettiin ensim-
mäisessä käsittelyssä.

Keskustelu

19.59 Jukka Kopra kok: Arvoisa rouva puhemies! Tämä käsillä oleva esitys sähköisestä
ajokortista on osa hallituksen digitalisaatiohankkeita ja erittäin tervetullut. Kyse on siitä,
että kuljettajan ei tarvitse tien päällä liikkuessaan pitää sitä korttiajokorttia mukana, vaan
älypuhelimella voidaan sovelluksen avulla osoittaa tarvittaessa oikeus ajoneuvon kuljetta-
miseen. Kuulemisessa saimme kuulla, että tässä on mahdollisuus huijaamiseen, ja senpä
vuoksi valiokunta kiinnittää erityistä huomiota siihen, että on syytä tarkkailla vaikutuksia
liikenteessä ja on kehitettävä uusia turvajärjestelmiä, jotta tämä mobiiliajokortti olisi mah-
dollisimman luotettava myös jatkossa. Totesimme myös, että olisi hyvä saada tämä kehi-
tettyä siihen malliin, että mobiiliajokorttia voisi käyttää myöskin henkilöllisyyden todista-
miseen niissä tilanteissa, joissa tarvitsee henkilöllisyys todistaa, siis muissakin kuin tien
päällä tapahtuvissa ajo-oikeuteen liittyvissä asioissa, ja tällainen järjestelmän jatkokehitys
olisi erittäin suotavaa.

Keskustelu päättyi.

Eduskunta hyväksyi ensimmäisessä käsittelyssä sisällöltään päätetyn, hallituksen esityk-
seen HE 186/2018 vp sisältyvän lakiehdotuksen. Lakiehdotuksen toinen käsittely päättyi.
Asian käsittely päättyi.


