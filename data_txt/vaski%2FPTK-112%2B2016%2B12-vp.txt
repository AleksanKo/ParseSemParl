















































DEM7E35.tmpSave.xml


Pöytäkirjan asiakohta PTK 112/2016 vp
Pöytäkirjan asiakohta 

PTK 112/2016 vp

Täysistunto

Torstai 10.11.2016 klo 16.00—21.26

12. Hallituksen  esitys  eduskunnalle  sähköturvallisuuslaiksi ja  laiksi eräitä tuoteryhmiä 
koskevista ilmoitetuista laitoksista annetun lain muuttamisesta

Hallituksen esitys HE 116/2016 vp
Valiokunnan mietintö TaVM 24/2016 vp

Ensimmäinen käsittely

Toinen varapuhemies Arto Satonen: Ensimmäiseen käsittelyyn esitellään päiväjärjes-
tyksen 12. asia. Käsittelyn pohjana on talousvaliokunnan mietintö TaVM 24/2016 vp. Nyt
päätetään lakiehdotusten sisällöstä.

Yleiskeskustelu asiasta alkaa.

Keskustelu

20.04 Kaj Turunen ps (esittelypuheenvuoro): Arvoisa puhemies! Tässä hallituksen esi-
tyksessä ehdotetaan säädettäväksi uusi sähköturvallisuuslaki. Ehdotetulla lailla on tarkoi-
tus panna täytäntöön Euroopan parlamentin ja neuvoston pienjännitedirektiivi ja Euroo-
pan parlamentin ja neuvoston sähkömagneettista yhteensopivuutta koskeva direktiivi.
Pienjännitedirektiivi ja sähkömagneettista yhteensopivuutta koskeva direktiivi ovat osa
Euroopan unionissa toteutettavaa laajaa tuotesääntelyuudistusta. Hallituksen ehdotus sisäl-
tää myös sähkölaitteistojen rakentamista sekä sähkölaitteistojen ja sähkölaitteiden huolta-
mista, korjaamista ja tarkastamista koskevia vaatimuksia sähköalan töistä ja niiden valvon-
nasta sekä sähkövahinkojen korvaamisesta ja niihin liittyvistä kysymyksistä.

Talousvaliokunta toteaa, että ehdotettujen muutosten myötä kansallinen säädösviiteke-
hyksemme lähentyy muiden sisämarkkinoilla toimivien jäsenvaltioiden vastaavia säädök-
siä, minkä voidaan arvioida sujuvoittavan tavaroiden ja palveluiden liikkuvuutta. Kysy-
myksessä on pääasiallisesti EU-lainsäädännön kansallista toimeenpanoa merkitsevä koko-
naisuus, jossa tässäkään ei paljon kansallista harkintavaltaa ole.

Talousvaliokunta painottaa lausunnossaan myös ehdotettujen muutosten teknistä luon-
netta. Niillä toimeenpannaan kansallisesti EMC- ja pienjännitedirektiivi. Talousvaliokun-
ta esittää kuitenkin joidenkin muutosten tekemistä hallituksen esitykseen liittyen viran-
omaisten toimivaltuuksiin, erityisesti kotirauhan piirissä tehtäviin tarkastuksiin. Talousva-
liokunta yhtyy myös lausunnossaan perustuslakivaliokunnan näkemykseen sen tekemän
selvityksen tarpeellisuudesta koskien kotirauhan perustuslain suojaa ja sen rajoittamista
sekä sääntelyn uudistamistarpeita Euroopan unionissa ja sen eri jäsenvaltioissa sikäli, mis-
sä määrin EU-lainsäädäntöön sisältyviä tarkastustoimivaltuuksia ylipäätään arvioidaan ko-
tirauhansuojaan liittyvistä lähtökohdista unionin sääntelyä valmisteltaessa.

Talousvaliokunta esittää yksimielisesti, että eduskunta hyväksyy muuttamattomana hal-
lituksen esitykseen 116/2016 vp sisältyvän 2. lakiehdotuksen. Talousvaliokunta myös esit-
 Tarkistettu
4.1



Pöytäkirjan asiakohta PTK 112/2016 vp
tää yksimielisesti, että eduskunta hyväksyy talousvaliokunnan esittämin muutoksin halli-
tuksen esitykseen 116/2016 vp sisältyvän 1. lakiehdotuksen.

20.07 Toimi Kankaanniemi ps: Arvoisa puhemies! Ensiksi lämpimät kiitokset talousva-
liokunnan puheenjohtajalle, edustaja Turuselle, joka tässä esitteli seitsemän valiokuntansa
mietintöä. On tärkeää, että valiokunnan puheenjohtaja tällä tavalla hoitaa tehtävänsä esi-
merkillisesti, niin kuin nyt tapahtui, ja toivoisin, että kaikkien valiokuntien puheenjohtajat
hoitaisivat tehtävänsä samalla tarkkuudella.

Herra puhemies! Tässä viimeisessä, sähköturvallisuuslaissa, heräsivät vanhat muistot
siitä, että kun Suomi liittyi Euroopan unioniin, niin meidän monet tämmöiset pienet säh-
kölaitteemme heikkenivät laadultaan sen takia, että tulivat EU-normit käyttöön. Ne olivat
alhaisemmat kuin kansalliset määräykset ennen jäsenyyttä. Nyt oikeastaan kysyisin edus-
taja Turuselta, onko tältä osin tilanne parantunut ja parantaako tämä uusi sähköturvalli-
suuslaki sitä, että meidän pienkoneemme olisivat toisaalta pitkäikäisempiä ja kuluttajays-
tävällisempiä ja toisaalta sitten myös turvallisuuden kannalta parempia kuin ovat viime
vuosina tahtoneet olla. 

20.08 Kaj Turunen ps: Arvoisa puhemies! Edustaja Kankaanniemi otti kyllä tärkeän
asian esille nimenomaan näitten sähkölaitteiden elinkaaresta ja havainnoi aivan oikeasti
siitä, että sähkölaitteiden kesto, elinikä, on lyhyempi kuin aikaisemmin. Mutta niinkin mie-
lellään kuin valiokunta olisi myös tästä lausunut, niin tässä hallituksen esityksessä sähkö-
turvallisuudesta ja erinäisiä tuoteryhmiä koskevista ilmoitetuista laitoksista annetun lain
muuttamisesta varsinaisesti tähän asiaan ei otettu kantaa. Tämä, minkä edustaja Kankaan-
niemi toi esille, on oma luku sinänsä, joka minun mielestäni on tärkeä asia jo kierrätyksen
ja ympäristöystävällisyyden nimissä. Taitaa olla niin, että sähkölaitteilla vain on tietty ikä,
minkä ne kestävät, ja ne hajoavat. Toisaalta se luo markkinoita ja tietysti kuluttajien pai-
neita ostaa uusia laitteita, mutta se on ympäristön kannalta varmaankin huono ratkaisu.
Mutta tässä lakiehdotuksessa varsinaisesti tähän ei otettu kantaa.

Yleiskeskustelu päättyi.

Eduskunta hyväksyi hallituksen esitykseen HE 116/2016 vp sisältyvien 1.-2. lakiehdotuk-
sen sisällön mietinnön mukaisena. Lakiehdotusten ensimmäinen käsittely päättyi.
2


