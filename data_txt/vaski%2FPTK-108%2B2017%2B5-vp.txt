















































DEM935E.tmp.xml


Pöytäkirjan asiakohta PTK 108/2017 vp
Pöytäkirjan asiakohta 

PTK 108/2017 vp

Täysistunto

Perjantai 20.10.2017 klo 12.59—13.32

5. Hallituksen esitys eduskunnalle Euroopan unionin ja sen jäsenvaltioiden sekä Kanadan 
välillä tehdyn strategisen kumppanuussopimuksen hyväksymisestä sekä laiksi sopimuksen 
lainsäädännön alaan kuuluvien määräysten voimaansaattamisesta

Hallituksen esitys HE 90/2017 vp
Valiokunnan mietintö UaVM 9/2017 vp

Osittain ainoa, osittain toinen käsittely

Puhemies Maria Lohela: Osittain ainoaan, osittain toiseen käsittelyyn esitellään päiväjär-
jestyksen 5. asia. Ensin päätetään ulkoasiainvaliokunnan mietinnön UaVM 9/2017 vp poh-
jalta ainoassa käsittelyssä strategisesta kumppanuussopimuksesta ja sitten toisessa käsitte-
lyssä lakiehdotuksesta. [Hälinää]

Siirrytään keskusteluun mutta odotetaan ihan hetki, että sali tyhjenee ja rauhoittuu.

Keskustelu

13.04 Paavo Arhinmäki vas: Arvoisa rouva puhemies! Tästä EU:n ja Kanadan välisestä
kumppanuussopimuksesta neuvotteluita on käyty samaan aikaan, kun EU:n ja Kanadan vä-
lillä on käyty investointi- ja kauppasopimus CETAsta neuvotteluja. Kysymys heräsi siitä,
missä määrin nämä kaksi ovat, tämä kumppanuussopimus ja CETA-sopimus, kytkeyty-
neet toisiinsa, ennen muuta sen vuoksi, että tässä kumppanuussopimuksessa kahdessa koh-
taa viitataan CETA-sopimukseen, jota ei kuitenkaan ole vielä hyväksytty. 

Oli tärkeää, että ulkoasiainvaliokunta kävi asiantuntijakuulemisia ja käytiin läpi nimen-
omaan se näkökulma, antaako tämän hyväksyminen jonkinlaisen etukäteisaihion siitä, että
olemme hyväksymässä CETA-sopimuksen, toisaalta mitä näille CETA-sopimukseen viit-
tauksille tapahtuu, jos CETA-sopimusta ei hyväksytä, ja kolmanneksi tuleeko siitä valtio-
opillisia ongelmia. Meidän valiokunnassa saamamme selvityksen mukaan tämä kumppa-
nuussopimus voidaan hyväksyä erillisenä ihan riippumatta siitä, mitä CETAn suhteen tu-
lee tapahtumaan, ja sen vuoksi pystyimme tämän yksimielisesti hyväksymään. Minusta oli
hyvin tärkeää, että me yksimielisesti myös kirjasimme sen, että tämä ei anna viitettä siitä,
mikä kantamme CETAn suhteen tulee olemaan. 

Mutta koska tämä kuitenkin on ajateltu niin, että tämä kumppanuussopimus tarvitaan
siihen, että mahdollisesti CETA-sopimus hyväksytään, niin muutama sana tästä CETA-so-
pimuksesta. 

Ensinnäkin tarkoitus on ollut ainakin hallituksen aikataulujen mukaan tähän asti, että
CETA-sopimus tuotaisiin jo tässä kuussa eduskunnan käsittelyyn. Ensimmäinen huomio
on se, onko meillä kiire ratifioida tämä CETA-sopimus. Nimittäin Belgia on vienyt Euroo-
pan tuomioistuimen arvioitavaksi, onko tämä CETA-sopimus EU-lainsäädännön kanssa
yhteensopiva ja nimenomaan investointituomioistuinjärjestelmän osalta. Tämä investoin-
 Tarkistettu
4.3



Pöytäkirjan asiakohta PTK 108/2017 vp
tituomioistuinjärjestelmä on se, joka on herättänyt kaikkein laajinta kritiikkiä niin kansa-
laisten keskuudessa kuin eri maidenkin välillä. 

Tämä käsittely EU-tuomioistuimessa tulee arvion mukaan kestämään vähintään 1,5—2
vuotta, ja nyt minun kysymykseni kuuluukin, kun hallitus ei ole vielä tuonut tätä lakiesi-
tystä, onko järkevää ylipäätänsä tuoda lakiesitystä tässä vaiheessa eduskuntaan, kun tiede-
tään, että ratifiointi on mahdollista vasta aikaisintaan joskus 2—2,5 vuoden päästä. Toinen
kysymys on se, että jos hallitus aikoo tuoda joka tapauksessa sopimuksen tänne eduskun-
taan lakiesityksenä, niin onko järkevää, että me ryhdymme käsittelemään ennen kuin tie-
dämme, mikä on tämä tuomioistuimen ratkaisu tässä. 

Belgia ei ole ainoa kysymys tämän CETA-sopimuksen osalta. Ranskan pääministeri
Édouard Philippe totesi, että jos kansan huolia CETAsta ei oteta vakavasti, on se vaarallis-
ta kauppapolitiikalle ja EU:lle. Myös Ranskan presidentti Macron on nostanut kampanjas-
saan kriittisiä kohtia CETAsta esille, ja hänen enemmistössä Ranskan parlamentissa ole-
van ryhmänsä kansanedustajat ovat nostaneet sen esille, että ratifiointia ei voida tehdä, el-
lei tehdä tarkennuksia tähän sopimukseen, ja sopimuksen ratifiointihan edellyttää, että jo-
kainen jäsenmaa sen hyväksyy. 

Kysymys on ennen muuta nimenomaan siitä, mitä tälle investointituomioistuimelle ta-
pahtuu, mikä se ratkaisu on. Jos me ajattelemme tätä CETA-sopimusta, joka väliaikaisen
soveltamisen osalta on astunut jo voimaan, niin sopimus poistaa näitä tulleja ja muita, mut-
ta tämä kriittisin kohta, investointituomioistuinasiat, ei ole ratkaistu. Tämä on kysymys,
joka on nyt EU-tuomioistuimessa ja joka herättää kaikkein eniten kansainvälistä kritiikkiä,
kansalaisjärjestökritiikkiä. Se on kohta, johon ovat kriittisesti suhtautuneet myös kaikki
valiokunnat, jotka aikaisemmin CETAan ovat ottaneet kantaa täällä eduskunnassa. 

Kumppanuussopimus EU:n ja Kanadan välillä voidaan hyväksyä, koska myös mietin-
töön on selvästi kirjattu se, että tämä kumppanuussopimus ei merkitse CETA-sopimuksen
hyväksymistä, ja vaikka CETA-sopimus jäisi ratifioimatta, niin tavallaan nämä kirjaukset
siellä jäävät kuolleeksi kirjaimeksi, mutta sen sijaan meidän pitää eduskunnassa hyvin
kriittisesti tarkastella tätä tulevaa CETA-sopimusta ja myös freimata sitä siihen keskuste-
luun, jota käydään EU-tuomioistuimessa ja jota käydään esimerkiksi Ranskassa tällä het-
kellä.

13.10 Pertti Salolainen kok: Arvoisa puhemies! Tässä edustaja Arhinmäki itse asiassa
oikein hyvin kuvasi tämän tilanteen, kiitos hänelle siitä.

Ottaisin kuitenkin näkökulman hieman kauempaa eli katsoisin tätä yleensä maailman
kauppapolitiikan kannalta. Sen jälkeen kun Yhdysvallat tuhosi mahdollisuudet mennä
TTIP-sopimuksella eteenpäin, EU on selvästi aktivoinut kauppapolitiikkaansa ja pyrkii te-
kemään erilaisia kauppapoliittisia järjestelyjä Australian, Japanin ja monien muitten mait-
ten kanssa. Tämä strateginen kumppanuussopimus Kanadan kanssa liittyy nyt EU:n suu-
rempaan ja laajempaan kauppapoliittiseen strategiaan. Arhinmäki kuvasi aivan oikein sen,
että tämä on tavallaan erillinen järjestely eikä luo mitään ennakkokäsitystä siitä, mitä CE-
TAlle pitäisi tehdä, mutta kuitenkin näillä on tietynlainen henkinen yhteytensä arvojen ja
muitten asioitten pohjalta. On erittäin tärkeää huomata, että EU on nyt aktivoitunut kaup-
papolitiikassa ja luo erilaisia järjestelyjä, ja eräänä tarkoituksena on myöskin, että taval-
laan välillisesti painostettaisiin Yhdysvaltoja siihen, että se vihdoinkin heräisi tekemään
tätä TTIP-sopimusta ja jatkamaan neuvotteluja siltä osin.

Tämä on hyvä esitys tässä vaiheessa, ja katsotaan CETA sitten myöhemmin erikseen.
2



Pöytäkirjan asiakohta PTK 108/2017 vp
13.11 Lenita Toivakka kok: Arvoisa puhemies! Kiitän edellisiä puhujia, oikeastaan mo-
lempia, siitä, että tilanne avattiin tämän kumppanuussopimuksen sekä sitten myöhemmin
päätettävän vapaakauppasopimuksen osalta aika hyvin.

Haluaisin kuitenkin korostaa tässä, että tämä kumppanuussopimus on hyvin laaja-alai-
nen sopimus. Se kyllä mahdollistaa sen, että CETA-sopimusta voidaan sitten aikanaan vie-
dä eteenpäin, mutta se luo myös yhteistyömahdollisuuksia ihmisoikeuksien, kestävän ke-
hityksen, monen muun tärkeän yhteistyömuodon osalta, joita valtioilla on keskenään. Sii-
nä mielessä on tärkeää, että tämä sopimus päätetään nyt ja sitten aikanaan, kun CETA-so-
pimus tuodaan meille päätettäväksi, siitä käydään erillinen keskustelu.

Siinä olen samaa mieltä edustaja Salolaisen kanssa, että CETA-sopimuksen eteenpäin-
vieminen on Suomen kaltaiselle viennistä riippuvaiselle maalle erittäin tärkeää. Nyt kun
TTIP-neuvottelut ovat jäissä ja CETA-sopimus, jota on jo kuusi vuotta neuvoteltu, on saa-
tu hyvin päätökseen ja se on itse asiassa modernein kauppasopimus, mitä EU:lla on, niin se
tulisi jatkossa toimimaan mallina myös muille sopimuksille, joita EU nyt aikoo solmia
muun muassa Uuden-Seelannin, Australian, monien muiden maiden kanssa. Tämä moder-
ni sopimus kattaa nimenomaan näitä ihmisoikeus- ja kestävän kehityksen periaatteita, jot-
ka ovat muun muassa meille Suomessa hyvin tärkeitä: että kauppaa tehdään kestävin pe-
rustein, kunnioittaen kumppania ja kunnioittaen kaikkia osapuolia, joita ylipäätään kan-
sainvälinen kauppa koskettaa.

On tärkeää, että tämä kumppanuussopimus viedään eteenpäin, jotta yhteistyö jatkuu, ja
sitten käsittelemme CETAa, kun sen aika on.

13.13 Timo Heinonen kok: Arvoisa rouva puhemies! Tässä on käyty hyvää keskustelua
ulkoasiainvaliokunnan ja suuren valiokunnan jäsenten toimesta. Itse pidän hyvänä Suo-
men kannalta sitä, että EU:n ja Kanadan välinen yhteistyö vahvistuu. Siellä on paljon sel-
laisia elementtejä, jotka itse asiassa nimenomaan yhdistävät Suomea ja Kanadaa. Arktinen
yhteistyö tietysti tässä on aivan tärkeimpänä, ja Kanada on osoittanut tähän kiinnostusta.
Meidän ja Kanadan välille tämä luo hyviä mahdollisuuksia. Tässä on CETAsta puhuttu,
mutta toivottavasti muutenkin se yhteistyö, mitä Kanada ja EU keskenään tekevät, säteilee
suomalaisillekin yrityksille lisää toimintaa ja aktiivisuutta.

Arktisen neuvoston puheenjohtajana tuossa hetki sittenhän Kanada toimi, heidän jäl-
keensä Yhdysvallat, ja nyt sitten on Suomi vuorossa, eli nimenomaan tässä Kanada—EU-
yhteistyössä meidän kaltaisella maalla, pohjoisella maalla Kanadan tapaan, on paljon voi-
tettavaa, ja meidän kannattaa tässä olla aktiivisia.

13.14 Timo Harakka sd: Arvoisa puhemies! Valtiovarainvaliokunta vieraili juuri äsket-
täin Kanadassa, ja kuten edustaja Heinonen tuossa totesi, erittäin paljon yhteistyömahdol-
lisuuksia sieltä aukesi. Puhuimme lähes joka tilaisuudessa arktisista asioista, puhuimme
tietenkin myös kauppapoliittisista kysymyksistä. Suomen ja Kanadan välinen kauppa on
nykynumeroilla niin vaatimatonta, että siellä avautuu todella mielenkiintoiset mahdolli-
suudet, varsinkin jos osavaltiotasolla ja liittovaltion hankinnoissa päästään etenemään.

Siihen, mitä edustaja Arhinmäki sanoi CETA-sopimuksesta, on helppo yhtyä monilta
osin. On kuitenkin niin, että esimerkiksi kanadalaiset kokevat itse, samoin tietysti Euroo-
pan unionin komissaari Cecilia Malmström, että kansalaisten huolia tästä investointisuoja-
järjestelmästä on kuultu. Jossain määrin tämä pitää paikkansa ainakin siinä mielessä, että
juuri se TTIP-neuvotteluissa esitetty huoli tästä järjestelystä siirrettiin kanadalaisten oman
3



Pöytäkirjan asiakohta PTK 108/2017 vp
kuvauksen mukaan tällaiseen edistykselliseen kauppasopimukseen, jollaisia he tavoittele-
vat, joissa otetaan huomioon ympäristö, työllisyys, työntekijöiden oikeudet, sosiaaliset oi-
keudet ja alkuperäiskansojen oikeudet. Eli siinä mielessä askel eteenpäin on kiistattomasti
otettu.

Mutta sitten on vielä erikseen se kysymys, joka EU-tuomioistuimessa tällä hetkellä vai-
kuttaa näihin tuleviin kauppasopimuksiin, ja se on tämä Singapore-ratkaisu, joka erottaa
investointisuoja-asiat muista kauppaneuvotteluista. Tämä on tällä hetkellä käsittelyssä val-
tiovarainvaliokunnassa: selvittelemme ja pohdimme sitä, millä tavalla tämä vaikuttaa jat-
kossa kauppasopimuksiin ja onko näitä todellakin mahdollisuus erottaa toisistaan. Tässä
tapauksessa meillä on poliittinen sopimus ja sitten kauppa tulee erikseen, ja joka tapauk-
sessa Suomen ja Kanadan suhteet entisestään tiivistyvät.

13.16 Simon Elo si: Arvoisa rouva puhemies! Kiitän myös omalta osaltani edustaja Ar-
hinmäkeä hyvästä yleiskatsauksesta, vähän niin kuin alustuksesta tähän aiheeseen ulko-
asiainvaliokunnan osalta. Itsekin näen, että kumppanuussopimus on selkeästi hyvä asia, ei
tässä ole sen osalta mitään kysymyksiäkään. Mutta sitten tämän CETAn osalta, niin kuin
tässä on tullut esille, täytyy käsitellä tarkemmin ne päätökset myöhemmin, ja ne huolet,
mitä edustaja Arhinmäki tässä esitti, ovat ihan perusteltuja.

Sinänsä on mielenkiintoista se, että jos julkista keskustelua katsoo, niin ei Kanadan suh-
teen samalla tavalla tämä CETA-sopimus herätä intohimoja kuin TTIP-vapaakauppasopi-
mus EU:n ja Yhdysvaltain välillä. Se liittynee kuitenkin siihen poliittiseen muutokseen,
mikä Yhdysvalloissa on tapahtunut jo ennen Trumpin valintaa mutta vielä näkyvämmin
Trumpin presidentiksi valinnan myötä, eli siellä on tietynlainen protektionismi nyt jyllän-
nyt, vaikka perinteisesti republikaanien linja onkin ollut vapaakaupan kannalla. On mie-
lenkiintoista seurata seuraavien vuosien aikana, miten Trumpin asema kehittyy, hänen hal-
lintonsa tilanne — eihän Suomeenkaan ole suurlähettilästä vielä edes asetettu — ja se, mi-
ten nämä perinteiset republikaanit, jotka kuitenkin kannattavat lähtökohtaisesti vapaakaup-
paa, näkevät sen hyödyt, pystyvätkö he todella mukautumaan tällaiseen protektionistiseen
politiikkaan. Sitä ainakin itse epäilen. Toisaalta vapaakauppa esimerkiksi Japanin kanssa,
ei sekään ole herättänyt samanlaisia intohimoja, eli kyllä edelleen näistä poliittisista syistä
johtuen Yhdysvallat on se, joka herättää tämän kriittisen keskustelun.

Toisaalta sitten on Kiinan asema, nyt kun Yhdysvallat on tällä tavalla vetäytynyt: Kiina
valtaa varmasti alaa, ja ei ole tietenkään sattumaa, että heidän presidenttinsä Xi Jinping
kommunistisen puolueen puoluekokouksessa sanoi, että heidän tähtäimenään on, että Kii-
na on moderni kansainvälinen suurvalta 2035—2050. Tämä voi kuulostaa kaukaiselta vi-
sioinnilta, mutta heidän historiaperspektiivissään se on hyvin lähellä, ja meidänkin täytyy
jo siihen varautua, että jos Yhdysvallat toimii näin, niin Kiinan vaikutusvalta, taloudelli-
sestikin, kasvaa väistämättä.

13.19 Pertti Salolainen kok (vastauspuheenvuoro): Arvoisa puhemies! Tämä on erittäin
tärkeä näkökohta, joka tässä nyt tuli esille. Minun mielestäni Yhdysvallat on kauppapoli-
tiikassa ampumassa oikein pahasti omaan jalkaansa. Se on luopunut näistä neuvotteluista
EU:n kanssa, ja se on Tyynen valtameren alueella luopunut siellä neuvotelluista sopimuk-
sista ja vetäytyy tällaiseen pelkästään kansalliseen, protektionistiseen vaippaansa. Tämä on
erittäin huolestuttava kehitys, ja meidän on Suomessakin nähtävä, että tämä muodostaa
meille tulevaisuudessa ehkä suuriakin haasteita.
4



Pöytäkirjan asiakohta PTK 108/2017 vp
13.19 Markku Eestilä kok: Arvoisa puhemies! Kaikki kumppanuussopimukset, jotka
kansainvälisesti solmitaan, ja vapaakauppasopimukset ovat aina Suomen etu. Sen historia
osoittaa, ja siihen on aika yksinkertainen syy: Suomi on hyvin vientiriippuvainen maa ja
meidän hyvinvointimme perustuu kaikilla tavoin vientiin. 

Tänä päivänä viennin koostumus on erilainen kuin se oli ennen. Nykyään se on 70-pro-
senttisesti välituotemarkkinoita. Meidän pitää myös huomata, että vienti EU-alueen ulko-
puolelle on arvonlisän muodostuksen suhteen jopa tärkeämpää kuin vienti EU:hun. Jos me
menemme sellaiseen maailmaan ja olemme osallisena sellaisessa Euroopan unionissa, jos-
sa on protektionismia ja vääränlaista nationalismia, niin se on aina haitta Suomelle, joten
jos tässäkin yhteydessä puhutaan CETAsta ja muista vapaakauppasopimuksista, niin aina-
kin tältä nurkalta me tulemme näyttämään vihreätä valoa, koska se on viennin edistämisen
kannalta positiivinen asia ja sitä kautta se on julkisen sektorin rahoituksen kannalta posi-
tiivinen asia.

13.20 Hannu Hoskonen kesk: Arvoisa rouva puhemies! Edustaja Arhinmäki käytti erin-
omaisen kokoomapuheenvuoron avaukseksi, ja se oli todella hyvä pohja tälle keskustelul-
le. Suomen talouden kasvu ja Suomen ihmisten hyvinvointi riippuu hyvin pitkälti, kuten
edustaja Eestilä totesi, meidän ulkomaankaupasta. Suomi on vientikaupasta riippuvainen
maa, ja meidän on turvattava se tilanne, että Suomi käy kauppaa niin Euroopan unionin si-
sällä kuin ulkopuolelle eli muillekin mantereille. 

On syytä muistaa kuitenkin tästä TTIP-sopimuksesta, mikä nyt on tällä hetkellä jäissä,
että se, mikä sen tulevaisuus on, taitaa liittyä aika pitkälti Yhdysvaltain presidentin henki-
löön, mitä hän tekee, mikä on tilanne siinä maassa. Mutta joka tapauksessa TTIP-sopimuk-
sessa on myös uhkia, ei saa sinisilmäinen olla sen suhteen. Siellä on sellaisiakin pykäliä,
joissa esimerkiksi suuret ylikansalliset yhtiöt pääsisivät — jos emme neuvottele tarkkoja,
hyviä ehtoja sinne sopimukseen, mikäli se on mahdollista — pienten valtioiden kimppuun
periaatteessa. Jos päästään sellaiseen riitojenratkaisumenettelyyn, jossa esimerkiksi väli-
miesoikeus ratkaisee asiat, niin siellä sitten tällaisilla ylikansallisilla yhtiöillä on varmasti
varaa hoitaa se asia sillä tavalla, että pieni valtio häviää sinne miljardien, miljardien dolla-
rien väliin. 

Pitää muistaa, että esimerkiksi amerikkalaisen yhtiön General Electricin liikevaihto on
toistasataa miljardia dollaria vuodessa, lähellä 150:tä miljardia, suurempi kuin Suomen
valtion tase, yli kaksi kertaa Suomen valtion budjetti vuosittain. Tarkoittaa sitä, että näissä
sopimuksissa totta kai kansallista etua pitää meidän itse valvoa ja pitää huoli siitä, että yli-
kansalliset yhtiöt eivät pääse pienen valtion kimppuun, koska niillä on rahaa meidän suh-
teen vaikka kuinka paljon eri oikeusasteissa sitten taistella, elikkä sopimuksen pykälien pi-
tää olla hyvät, silloin siitä paketista tulee hyvä ja kannatettava.

13.22 Sami Savio ps: Arvoisa puhemies! Moneen tässä keskustelussa esitettyyn näke-
mykseen ja puheenvuoroon on erittäin helppo yhtyä ja varsinkin tähän EU:n ja Kanadan
strategista kumppanuussopimusta käsittelevään näkemykseen. Tämän strategisen kump-
panuussopimuksen hyväksyminen on merkittävä askel yhteistyössä EU:n ja Kanadan vä-
lillä ja samoin tietysti myös Suomen ja Kanadan keskinäisten yhteyksien tiivistämisessä ja
vahvistamisessa. Täällä on tänään aivan oikein nostettu esille muun muassa arktisen alueen
merkitys sekä Kanadalle että Suomelle. Se on meille molemmille kansakunnille hyvin tär-
keä. Tietysti sopimukseen sisältyy monia muitakin merkittäviä yhteistyökohteita. Onkin
5



Pöytäkirjan asiakohta PTK 108/2017 vp
hyvä, että ulkoasiainvaliokunta oli tässä mietinnössään yksimielinen ja tämän sopimuksen
hyväksymisen kannalla.

Arvoisa puhemies! Mitä sitten tulee tässä keskustelussa esiin nousseeseen mahdolliseen
CETA-sopimukseen, niin sitä meidän täytyy tietenkin täällä eduskunnassa sitten aikanaan
tarkastella tarvittaessa hyvin perusteellisesti ja ottaa kantaa myös näihin edustaja Arhin-
mäen avauspuheenvuorossaan esittämiin erittäin merkittäviin kysymyksiin ja huolenaihei-
siin. Meidän täytyy varmistaa sen sopimuksen osalta sitten aikanaan, kun se tulee esille, jos
tulee, ainakin se, että meidän kansallinen etumme ei tule missään tapauksessa kärsimään.
Kansainvälinen kauppa on tietenkin erittäin merkittävää Suomen kannalta. Olemme vien-
tivetoinen maa, mikä tässä keskustelussa on noussut esille. Sitä olemme olleet jo vuosi-
kymmeniä, tulemme olemaan varmasti jatkossakin. Siksi tämä kansainvälinen yhteistyö on
tärkeää, mutta luonnollisesti myös pelisääntöjen pitää olla siltä osin tasapuolisia, tasaver-
taisia ja täysin kunnossa ja hyvin laadittuja.

13.24 Timo Harakka sd: Arvoisa puhemies! Täällä pohdittiin sitä, miksi suhtautuminen
Kanadan vapaakauppasopimukseen ja Yhdysvaltain vapaakauppasopimukseen on niin pe-
rin erilaista. Se johtuu myöskin siitä, että näiden molempien maiden asenne näihin sopi-
muksiin on ollut hyvin toisistaan poikkeava. Se näkyi oikein konkreettisesti silloin valio-
kuntamatkalla, kun kävimme sekä Kanadassa että Yhdysvalloissa. Yhdysvallat on kerta-
kaikkisesti niin paljon aggressiivisempi näissä neuvotteluissa. 

Kuulimme komissaari Malmströmin selostuksen suuressa valiokunnassa, josta häm-
mästyksekseni ilmeni, että 14 kierroksen jälkeenkään ei oltu päästy vielä sopuun siitä, että
tämä tuleva TTIP-sopimus velvoittaisi Yhdysvaltain osavaltioita yhtään mihinkään. Tämä
oli mykistävää kuultavaa. Ja toisekseen, Kanada otti valmiiksi neuvoteltuun sopimukseen
tämän EU:n ehdotuksen tästä investointituomioistuimesta ihan mukisematta. Yhdysvallat-
han ei ole vielä suostunut alkuunkaan näihin EU:n esityksiin. Eli tässä suhteessa ero on mi-
nusta selitettävissä. 

Juuri kun olimme Ottawassa, Yhdysvallat ja Kanada olivat keskenään napit vastakkain,
kun Trumpin vaatimuksesta neuvoteltiin uudestaan NAFTA-sopimusta, ja siinä ehkä pieni
kuriositeetti juuri tähän investointisuojakeskusteluun on se, että Yhdysvallat vaatii, että
nämä riitojen ratkaisut tapahtuvat yhdysvaltalaisissa tuomioistuimissa, ja kanadalaiset vas-
tustavat sitä verisesti. Se on " a line in the sand" eli siis asia, mistä kanadalaiset eivät lähde
tinkimään. Eli tämäkin puoli on nyt sitten olemassa vielä siinä, että jos meillä on kansalli-
sissa tuomioistuimissa riitojen ratkaisut, niin jotkut kansallisuudet ovat kerta kaikkiaan
niin vahvoja omissa tulkinnoissaan, että pienemmät kansallisuudet saattavat jäädä heikoil-
le, jolloin meidän kannattaa hyvin avomielisesti suhtautua tähän investointituomioistui-
meen, mutta kuten jo aikaisemmin sanoin, tämä EY-tuomioistuimen ratkaisu EU—Singa-
pore-casessa varmastikin ratkaisee hyvin paljon jatkosta.

Puhemies Maria Lohela: Muistutan tässä kohtaa edustajia, että mikäli puheenvuoropyyn-
töjä on vielä tuossa listalla kello 13.30 aikoihin, niin keskustelu tullaan keskeyttämään suu-
ren valiokunnan kokouksen vuoksi.

13.26 Pertti Salolainen kok (vastauspuheenvuoro): Arvoisa puhemies! Erittäin lyhyesti
tähän edustaja Harakan puheenvuoroon kommentti. Se oli tärkeä eräässä suhteessa. Nimit-
täin silloin kun neuvoteltiin tätä TTIP-sopimusta ja oli näitä monia kierroksia, 14 vai mitä
6



Pöytäkirjan asiakohta PTK 108/2017 vp
niitä oli, niin siinähän kävi ilmi — kävin muun muassa silloisen ministeri Stubbin kanssa
Yhdysvalloissa tätä neuvottelemassa — että kun esimerkiksi pyrimme myymään Yhdys-
valloille jäänmurtajia, niin jos me vaikka saisimme sopimuksen liittovaltiotasolla, niin kun
niitä rakennetaan osavaltioissa, niin osavaltio voi ilmoittaa, että se ei hyväksy tällaista so-
pimusta. No, kun me sanoimme, että no mutta hyvänen aika, meillä on EU:ssa itsenäisiä
valtioita ja me pystymme kuitenkin tekemään tällaisia kauppasopimuksia ja neuvottele-
maan kaikista asioista, niin sieltä tuli vain, että heillä on tämä osavaltiojärjestelmä sellai-
nen, että he viime kädessä sen päättävät. On erittäin hankalaa tällaisen partnerin kanssa
neuvotella, jos voidaan aina vedota siihen, että sehän on osavaltio, jossa nämä jäänmurta-
jat rakennetaan, [Puhemies koputtaa] ja he eivät hyväksy. 

13.28 Paavo Arhinmäki vas: Arvoisa rouva puhemies! Tässä pohdittiin, miksi tämä
CETA-sopimus ei ole herättänyt niin paljon kritiikkiä kuin TTIP, ja sitä itse asiassa itse
hämmästelin viime eduskuntakaudella, jolloin CETA-sopimus meni tavallaan aika pit-
kään eteenpäin niin, että ainoastaan vasemmistoliitto jätti siihen puumerkkejään. Tässä on
käyty hyvin läpi myös sitä, että näissä on isoja eroja, mutta kun CETA-sopimus tulee tänne
eduskuntaan käsittelyyn — aikaisemmin tai myöhemmin tai ei ollenkaan, mutta jos tulee
— niin silloin pitää huomioida muun muassa se, että yhdysvaltalaisilla yrityksillä, käytän-
nössä kaikilla, on Kanadassa konttorit eli yhdysvaltalaiset yritykset pääsevät sitä kautta
Euroopan markkinoille tämän CETA-sopimuksen avulla. Nämä ongelmat, mitä TTIPissä
ja Yhdysvaltojen markkinoilla on, liittyvät nimenomaan tähän liittovaltio—osavaltio-ky-
symykseen ja muun muassa Patriot Actiin eli siihen, että pitää suosia yhdysvaltalaistuot-
teita.

Mitä tulee tähän investointituomioistuimeen, on selvästi menty eteenpäin siitä, mikä oli
alkuperäinen, mikä TTIPissä oli ja myös tässä näin, mutta se on yksi asia, joka meidän pi-
tää äärimmäisen huolellisesti käydä myös täällä eduskunnassa läpi, kun tämä käsittelyyn
tulee, koska pahimmassa tapauksessahan nämä tuomioistuimet ovat sen tyyppisiä, että niil-
lä tavallaan laitetaan pienet maat polvilleen suurten monikansallisten yritysten toimesta, ja
tavallaan voidaan kansan demokraattisesti valitsemien päättäjien tekemiä päätöksiä haas-
taa oikeuteen ja välillisesti jopa vaikuttaa päätöksentekoon uhkailemalla sillä, että jos te
teette tällaisen päätöksen, me haastamme teidät oikeuteen, koska se on meidän taloudellis-
ten intressien vastaista.

Eli kyllä tähän CETAan edelleen sisältyy paljon isoja kysymysmerkkejä ja kriittisiä
kohtia, ja ne pitää käydä äärimmäisen huolellisesti läpi, enkä olisi ollenkaan täällä tässä
vaiheessa vielä lippua heiluttamassa, että tämä on kokonaisuudessaan onnistunut sopimus.
Todellakin on EU-tuomioistuimessa tämä Belgian keissi [Puhemies koputtaa] ja myös se,
että Ranskassa on edelleen duubioita myös tähän CETA-sopimukseen liittyen. [Timo Ha-
rakka: Täysin samaa mieltä!]

13.30 Simon Elo si: Arvoisa puhemies! Edustaja Salolainen tässä toi hyvin esille sen vas-
tauksen, mikä olisi ollut edustaja Harakalle, eli osavaltioiden asema on hyvin vahva Yh-
dysvalloissa, vahvempi kuin usein Euroopassa ajatellaan, Suomessa ajatellaan. Tämä mai-
nittu Patriot Act tietysti on meille siinä mielessä hyvin hankala, että niin kuin ulkoministe-
ri on todennut, niin kaikkia jäänmurtajia Suomessa ei tehdä mutta kaikki parhaat jäänmur-
tajat tehdään, ja tämä ampuu tällä hetkellä minun mielestäni jalkaan sekä amerikkalaista
kuluttajaa ja valtiota että suomalaista kuluttajaa ja valtiota. Täällä tehdään ne parhaat ja
7



Pöytäkirjan asiakohta PTK 108/2017 vp
murto-osalla siitä hinnasta, mitä Yhdysvalloissa tehdään huonompia jäänmurtajia, mutta
tämän Patriot Actin takia Yhdysvalloissa ei näitä suomalaisia osteta. 

Tähän toivon, että saataisiin jossain vaiheessa muutosta, mutta täytyy sanoa, että niin
kauan kuin tämä Trumpin protektionistinen linja siellä jyllää, niin se kyllä pelaa meitä vas-
taan ja esimerkiksi meidän jäänmurtajien myyntiä vastaan. Tätä vastaan on vaikea taistella
niin kauan kuin presidentin hallinto sitä suoranaisesti ajaa. Tässä täytyy edelleen todeta,
että Kiinalle kyllä avautuu vahva pelin paikka, ja jos joku voittaja tässä tilanteessa on, niin
se on nimenomaan Kiina ja Kiinan kommunistinen puolue. 

Keskustelu päättyi.

Eduskunta hyväksyi hallituksen esityksessä HE 90/2017 vp tarkoitetun strategisen kump-
panuussopimuksen siltä osin kuin sopimus kuuluu Suomen toimivaltaan. Eduskunta hy-
väksyi ensimmäisessä käsittelyssä sisällöltään päätetyn, hallituksen esitykseen HE 90/
2017 vp sisältyvän lakiehdotuksen. Lakiehdotuksen toinen käsittely päättyi. Asian käsitte-
ly päättyi.
8


	5
	13.04
	13.10
	13.11
	13.13
	13.14
	13.16
	13.19
	13.19
	13.20
	13.22
	13.24
	13.26
	13.28
	13.30


