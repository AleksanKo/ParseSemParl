















































DEM3003.tmp.xml


Pöytäkirjan asiakohta PTK 172/2018 vp
Pöytäkirjan asiakohta 

PTK 172/2018 vp

Täysistunto

Torstai 7.3.2019 klo 16.02—20.58

12. Hallituksen esitys eduskunnalle kuluttajaluottosopimuksia ja eräitä muita kuluttajaso-
pimuksia koskevien säännösten muuttamisesta

Hallituksen esitys HE 230/2018 vp
Lakialoite LA 51-58/2016 vp, 24/2018 vp
Valiokunnan mietintö TaVM 39/2018 vp

Toinen käsittely

Ensimmäinen varapuhemies Mauri Pekkarinen: Toiseen käsittelyyn esitellään päivä-
järjestyksen 12. asia. Nyt voidaan hyväksyä tai hylätä lakiehdotukset, joiden sisällöstä pää-
tettiin ensimmäisessä käsittelyssä.

Keskustelu

20.40 Sari Essayah kd: Arvoisa puhemies! Tämä kansan suussa niin sanottuna pikavippi-
lainsäädäntönä kulkeva esitys on tarpeellinen, mutta luulen jo tässäkin vaiheessa, että tie-
tyllä tavalla riittämätön. Vaikka korkokattoa tässä nyt ollaan alentamassa, siitä huolimatta
olemme nähneet, miten pikavippiyhtiöt ovat kerta toisensa jälkeen löytäneet aina tavan
kiertää näitä pykäliä.

Nyt kun näitä erilaisia vaalikoneita on tässä täytellyt ja siellä on ollut kysymyksiä siitä,
pitäisikö esimerkiksi kokonaan näitten yhtiöitten mainonta kieltää, niin kyllä alan kallistua
sille suunnalle, koska tuonne Googleen jos laittaa vaikkapa jonkun tällaisen hakusanan
kuin ”vippi” tai ”pikalaina” tai ”luotto” tai vastaavaa, niin sieltä tulee aivan valtava määrä
näitä yrityksiä, jotka tarjoavat ihmisille, jotka yleensä ovat jo vaikeassa elämäntilanteessa.
Monesti on se tilanne, että heillä luottotiedot ovat siinä ja siinä, että onko positiivisia luot-
totietoja olemassa, ja sitten meillä lainsäädännössä on kirjoitettu hivenen löysästi se, että
tulee ottaa selville, että henkilöllä on maksukykyä, mutta se ei ole kuitenkaan niin velvoit-
tavaa, etteikö niille ihmisille, jotka ovat jo tällaisessa velkakierteessä, voitaisi edelleenkin
lisää tarjota velkaa.

Nyt Isosta-Britanniasta on rantautumassa Suomeen vielä uusi pikavippimalli, jossa on
mahdollista, että sitten tällaisen henkilön lähipiirikin joutuu samanlaiseen velkakiertee-
seen, elikkä tarjotaan pikavippiä luottotietonsa jo menettäneelle henkilölle, jos hänen lähi-
piiristään löytyy henkilö, jolla on esimerkiksi vakuudeksi tarjottava asunto. Tuntuu, että
tämä on todellakin hädänalaisten ihmisten röyhkeää hyväksikäyttöä, ja siinä mielessä tä-
mäntyyppiseen toimintaan pitäisi pystyä jämerämmin puuttumaan.

Ylipäätänsä jos ajatellaan, mitä keinoja sitten Takuusäätiö tai sosiaalinen luototus voisi
näissä tilanteissa antaa, niin tietenkin nämä ihmiset tarvitsevat ennen kaikkea velkaneu-
vontaa ja on äärimmäisen tärkeää, että käydään heidän kokonaistilanteensa läpi. Esimer-
kiksi sosiaalinen luototus tulisi ulottaa useampiin kuntiin kuin missä se tällä hetkellä on,
 Tarkistettu
4.0



Pöytäkirjan asiakohta PTK 172/2018 vp
koska sosiaalisessa luototuksessa pystytään auttamaan sellaisia ihmisiä, joilla esimerkiksi
on kuitenkin säännöllisiä tuloja, esimerkiksi työpaikka, joilla he pystyvät sitten pikkuhil-
jaa velkamäärää lyhentämään, mutta he pääsisivät ulos kierteestä, jossa pikavipillä makse-
taan seuraavaa pikavippiä ja näitten luottojen kulut vain entisestään kasvavat.

Nämä pikavippiyhtiöt ovat myöskin näitä korkosääntöjä oppineet kiertämään, elikkä
sinne on ujutettu erilaisia maksuja, joilla sitten pyritään koron sijasta... [Timo Heinosen vä-
lihuuto] — Niin, tässä lainmuutoksessa tähän asiaan juuri puututaan, mutta he ovat pysty-
neet kiertämään tämän asian. — Uskon, että tätä korkokattokysymystäkin he pystyvät
edelleenkin kiertämään, joten kyllä tässä vakavasti täytyy miettiä, niin kuin muistaakseni
valiokunnan ponnessa on, pitäisikö tämäntyyppinen toiminta kokonaan olla lainsäädännöl-
lä ajamassa alas.

20.43 Timo Heinonen kok: Arvoisa herra puhemies! Pidän myönteisenä sitä, että pika-
vippien markkinointia ja niiden toimintaa rajataan edelleen. Valiokunta teki hyvää työtä
siinä, että he päättivät vielä laskea korkokattoa 30 prosentista 20 prosenttiin, ja tuo kulu-
katto tulee myös rajaamaan tätä kiertoa. Mutta olen edustaja Essayahin kanssa hyvin sa-
maa mieltä siitä, että meidän pitäisi mennä vielä määrätietoisemmin askelin kohti pikavip-
pien mainonnan täyskieltoa ja myös koko pikavippien täyskieltoa. Pitää löytää keinot sii-
hen, että toisten ahdinkoa ei käytetä tällä tavalla hyväksi.

Arvoisa puhemies! Oikeastaan sen takia halusin puheenvuoron pyytää, että haluan an-
taa valiokunnalle kiitosta siitä, että he kävivät tämän lainsäädännön huolellisesti läpi, sillä
täällä oli yksi kohta, joka olisi ollut aika lailla kohtuuton monelle ihmiselle. Se koski auto-
rahoitusta, johon tämä lainsäädäntö olisi ulottunut. Eli olisi tietyllä tavalla tehty toimenpi-
de sellaiseen kokonaisuuteen, mikä ei käytännössä aiheuta ylivelkaantumista tai velkaon-
gelmaa. Siis näissä autorahoituksissahan auto on vakuutena. Niissä auton ostaja eli autora-
hoituksen hakija ei missään vaiheessa rahaa saa omalle tililleen. Auto säilyy edelleenkin
rahoitusyhtiön omistuksessa ja niin pois päin.

Erinomainen korjaus tähän sinänsä hyvään lainsäädäntöön vielä talousvaliokunnalta, ja
haluan siitä erityisesti antaa kiitosta edustaja Jaskarille, joka edustaja Lehden kanssa tä-
män korjauksen aikaansai valiokunnassa. Eli autorauhoitusta tarkastellaan samalla tavalla
kuin asuntolainoja, vakuudellisina, silloin kun voidaan auto laittaa Trafin viranomaisrekis-
teriin, ja myös esimerkiksi veneet voivat olla tässä kokonaisuudessa. Vakuudelliset luotot,
autorahoitus on tästä korjattu nyt pois, eli ei kannata sotkea sitä, mikä toimii, vaan laitetaan
toimenpiteet siihen, mikä ei toimi.

20.46 Jani Mäkelä ps: Arvoisa herra puhemies! On hyvä, että tämä lainsäädäntö nyt ete-
nee tässä muodossaan näillä mainituillakin rajoituksilla.

Tuo, mitä edustaja Heinonen toi esille autolainoista, on ihan hyvä huomio. Eli ylipään-
säkin tässä tulee sellainen hieman vaikea rajanveto, missä yhteydessä puhutaan pikavipeis-
tä ja ylivelkaantumisongelmista ja missä kohdassa puhutaan normaaleista kulutusluotois-
ta, jotka nyt sitten ovat korkeakorkoisempia kuin normaali pankkilaina. Kyllähän autoluo-
tot kuitenkin yleensä ovat korkeakorkoisempia kuin pankkilaina, mutta toisaalta niissä on
joku konkreettinen hyödyke periaatteessa takaamassa sitä lainaa viime kädessä. Siellä on
se konkreettinen hyödyke, kun taas esimerkiksi sitä konkreettista hyödykettä ei ole, jos ote-
taan pikavippejä pelaamiseen.
2



Pöytäkirjan asiakohta PTK 172/2018 vp
Haluankin nostaa esille tähän keskusteluun pikavippien yhteyden peliongelmaan. Se-
hän on ehkä pahinta ylivelkaantumista, jos pelataan ne rahat, mitä on pikavipeillä nostettu.
Ne häviävät tavallaan savuna ilmaan sen kuluttajan näkökulmasta. Ei siinä ole mitään, mis-
sä ne olisivat, tai mitään taetta sille luotolle tai sen takaisinmaksulle. Tämä yhteys pitäisi
jotenkin katkaista. Se ei ole helppoa tietenkään. Jos se olisi helppoa, niin se ratkaisu olisi jo
tehty, uskon näin.

Tässä varmaankin täytyy puhua mainonnan rajoituksista. Erityisesti ulkomaisten peliyh-
tiöiden mainontaahan voitaisiin jo tänä päivänä rajoittaa paljon tehokkaammin kuin käy-
tännössä rajoitetaan eri televisiokanavilla. Sielläkin on vähän se, että perutaanko koko te-
levisiokanavan toimilupa, jos lainsäädäntö sellaisen mahdollistaisikin. Se on ehkä radikaa-
li toimenpide, mutta lainsäädäntöä ehkä voitaisiin muuttaa siihen suuntaan, että siellä olisi
uhkasakkoja peliyhtiöiden mainostamisesta.

Ja nopeatempoisten pelien yhteydessä ei pitäisi missään tapauksessa tarjota mahdolli-
suutta tällaisten pikavippien ottamiseen ja nostamiseen, että sitä pelaamista voidaan jatkaa
tällaisella pikavipillä. Se on erittäin myrkyllinen yhdistelmä.

20.47 Sari Essayah kd: Arvoisa puhemies! Edustaja Mäkelä nosti kyllä esille tärkeän
asian, että monta kertaa juuri peliongelmaiset tai joistakin muista riippuvuuksista kärsivät
henkilöt ovat näitä pikavippien käyttäjiä, jolloinka nämä ongelmat tietenkin siinä elämän-
tilanteessa kertautuvat. Lisäksi on myöskin näitä nuoria, joilla voi olla, että se on yhden il-
lan tai viikonlopun tai vastaavan tilanne, jossa heillä sitten tosiaankin lähtee tämmöinen pi-
kavippikierre päälle ja josta sitten voi olla kyllä hyvin kohtalokkaita seuraamuksia, ja voi
olla niin, että näitä yhden viikonlopun tyhmyyksiä maksetaan sitten pidemmän aikaa. Sii-
nä mielessä kyllä erityisesti lasten ja nuorten talous- ja tällainen sijoitus- ja velkaneuvonta
olisi tosi tärkeää ja opetus kouluissa, että tiedetään, mitä se tarkoittaa, kun pitäisi pystyä
elämään niitten varojensa puitteissa, ja toisaalta sitten, mikä on järkevää sijoittamista ja
mitä se velan ottaminen tarkoittaa ja korko ja muut vastaavat asiat. Tarvittaisiin tällaista
ihan, voisiko sanoa, vanhan ajan talousopetusta nuorille.

Vielä näihin nettipeleihin liittyen, että tietenkin kaikkein tärkeintä olisi se, että Suomes-
sa kansalaiset ymmärtäisivät sen, että silloin kun me pelaamme oman Veikkaus-monopo-
limme pelejä, niin kuten slogankin sanoo, suomalainen voittaa silloin aina. Jos me tosiaan-
kin lähdemme tätä pelaamista suuntaamaan tuonne ulkomaille, ne menevät yksityisten yri-
tysten voittoihin, ja lisäksi osa näistä pelifirmoista on sellaisia, joissa pestään rikollista ra-
haa, elikkä tietyllä tavalla myöskin ollaan osallisena sitten sellaisessa toiminnassa, joka on
lainvastaista.

Toivon, että EU-tasolla voitaisiin vahvemmin puuttua siihen, että tällaisia sivustoja voi-
taisiin blokeerata sillä perusteella, että jos on olemassa kansallinen monopoli, niin silloin
se koskee myöskin tätä nettipelaamista. Nythän tätä pyritään sitten netissä kiertämään, ja
siihen on erittäin vaikea puuttua, koska nämä serverit sijaitsevat sitten joissakin sellaisissa
maissa, joitten kohdalla tätä monopolia ei ole, tai maissa, joissa tätä valvontaa ei myös-
kään ole. Sen takia tämä ongelma on, voisi sanoa, monitahoinen. Jos meiltä puuttuvat
Veikkauksen kautta ja nykyisen STEAn kautta yleishyödyllisille yhteisöille tulevat tuet,
niin se tarkoittaa sitä, että meidän pitää noin pari prosenttia nostaa verotusta, jos me ha-
luamme saada jotakin muuta kautta sitten yleishyödylliseen toimintaan näitä tuottoja. Ja
kun kuitenkin suomalaisessa rahapelitoiminnassa pyritään tähän vastuullisuuteen ja ongel-
mapelaajien rajoittamiseen ja myöskin sitten siihen, että ihmiset eivät pysty mihin tahansa
3



Pöytäkirjan asiakohta PTK 172/2018 vp
vuorokaudenaikaan pelaamaan, niin nämä ovat tärkeitä asioita huomioida, ja totta kai suo-
malaisessakin monopolissa voidaan vielä enemmän tehdä sen eteen, esimerkiksi peliko-
neitten sijoittelussa ja vastaavassa.

Keskustelu päättyi.

Eduskunta hyväksyi ensimmäisessä käsittelyssä sisällöltään päätetyt, hallituksen esityk-
seen HE 230/2018 vp sisältyvät 1.—4. lakiehdotuksen. Eduskunta pysyi ensimmäisessä
käsittelyssä tekemässään päätöksessä lakialoitteisiin LA 51—58/2016 vp, 24/2018 vp si-
sältyvien lakiehdotusten hylkäämisestä. Lakiehdotusten toinen käsittely päättyi. Eduskun-
ta hyväksyi mietintöön sisältyvät lausumaehdotukset. Asian käsittely päättyi.
4


