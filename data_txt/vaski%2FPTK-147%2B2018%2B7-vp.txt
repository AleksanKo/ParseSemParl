















































DEMD241.tmp.xml


Pöytäkirjan asiakohta PTK 147/2018 vp
Pöytäkirjan asiakohta 

PTK 147/2018 vp

Täysistunto

Torstai 24.1.2019 klo 16.01—17.34

7. Lakialoite laiksi yksityisistä turvallisuuspalveluista annetun lain 26 §:n muuttamisesta 
Lakialoite LA 92/2018 vp Mika Raatikainen ps ym.

Lähetekeskustelu

Puhemies Paula Risikko: Lähetekeskustelua varten esitellään päiväjärjestyksen 7. asia.
Puhemiesneuvosto ehdottaa, että asia lähetetään hallintovaliokuntaan.

Keskustelu

17.16 Mika Raatikainen ps (esittelypuheenvuoro): Arvoisa rouva puhemies! Tänään kä-
sittelyssä oleva lakialoitteeni koskien yksityisistä turvallisuuspalveluista annetun lain
26 §:n muuttamista on tarpeellinen. Kun lakia yksityisistä turvallisuuspalveluista säädet-
tiin, lakiin kirjattiin, että järjestyksenvalvojia voidaan asettaa yliopistolaissa tarkoitetun
yliopiston ja ammattikorkeakoululaissa tarkoitetun ammattikorkeakoulun toimipaikkoi-
hin. Voi hyvinkin olla, että kun tätä lakia säädettiin, jätettiin epähuomiossa kirjaamatta toi-
sen asteen koulutuspaikat eli lukiot ja ammatilliset oppilaitokset, joille tulisi myös voida
asettaa järjestyksenvalvoja.

Kaikki varmaan muistavat Suomessa tapahtuneet valitettavat ja surulliset kouluampu-
miset, jotka tapahtuivat nimenomaan toisen asteen oppilaitoksissa. Surmansa sai yhteensä
20 henkilöä.

Opetustoimen lainsäädännön mukaan oppilaalla on oikeus turvalliseen oppimisympäris-
töön. Oppilaiden ja koulun henkilökunnan turvallisuus tulisi taata kaikissa tilanteissa. Tur-
vallisuus on tekijä, jonka takaamiseksi on oltava riittävät resurssit. Järjestyksenvalvojan
läsnäolo mahdollistaa varhaisen puuttumisen, joka on omiaan lisäämään turvallisuutta.

Suomen poliisin toimintaympäristö on muuttunut nopeammin kuin koskaan. Esille on
tullut uusia, ennalta arvaamattomia uhkia. Uhat on otettava huomioon varautumalla niihin
sekä pyrkimällä ehkäisemään niiden syntyminen. On hyvä puuttua ongelmiin mahdolli-
simman varhaisessa vaiheessa, jolloin ne eivät pääse kehittymään vakavammiksi.

Valitettavasti osa uusista uhkista kohdistuu oppilaitoksiin ja niissä opiskeleviin sekä
henkilökuntaan. Niihin varautuminen on hyvin haastavaa, koska suomalaiset oppilaitokset
ovat perinteisesti avoimia eikä niissä liikkumista ole juurikaan rajoitettu. Riskien arvioin-
nissa on huomioitava, että henkilöihin kohdistuvat riskit voivat tulla oppilaitoksen sisältä
tai ulkopuolelta. Ne voivat kohdistua joko opiskelijoihin tai oppilaitoksen henkilökuntaan
tai molempiin. Koulun sisältä tulevat riskit saattavat olla joko opiskelijoiden tai henkilö-
kunnan aiheuttamia. Ulkopuolelta tulevat riskit voivat olla oppilaitoksen entisten opiskeli-
joiden tai henkilökunnan tai opiskelijoiden vanhempien tai täysin ulkopuolisten henkilöi-
den aiheuttamia.
 Tarkistettu
4.0



Pöytäkirjan asiakohta PTK 147/2018 vp
Riskejä ovat siis edellä mainittujen henkilöiden vapaa liikkuminen koulurakennuksessa
ja myös tilojen avoimuuden aiheuttama vahingonteon helppous. Puutteellinen valvonta luo
olosuhteet, joissa vahingonteko tai jopa rikos on mahdollinen. Järjestyksenvalvojat voivat
ehkäistä ilkivaltaa, varkauksia ja väkivaltaa koulussa ja sen alueella. Parhaimmillaan he li-
säävät oppilaiden ja henkilökunnan henkistä ja fyysistä turvallisuutta.

Järjestyshäiriöitä voi esiintyä ja tietämäni mukaan on esiintynytkin lukioiden ja erityi-
sesti ammatillisten oppilaitosten toimipaikoissa. Tämän johdosta lakia tulee täsmentää ja
päivittää se vastaamaan nykyisiä tarpeita turvallisuuden lisäämiseksi myös lukioiden ja
ammatillisten oppilaitosten toimipaikoissa. On toimittava ennen kuin jossain taas tapahtuu
kauheita. Siksi tämä lain täydentäminen on tarpeen. — Kiitos.

17.19 Antti Kurvinen kesk: Arvoisa puhemies! Täällä on nyt käsittelyssä edustaja Raati-
kaisen ja muutaman muunkin kollegan allekirjoittama lakialoite koskien yksityisistä tur-
vallisuuspalveluista annetun lain 26 §.n muuttamista, ja tässähän on kysymys siitä, missä
oppilaitoksissa voidaan asettaa järjestyksenvalvojia sinne oppilaitoksen sisälle. 

Kun itse näin, että tällainen lakialoite on allekirjoitettu ja laitettu vireille täällä eduskun-
nassa, niin vähän yllätyin, että tuntuupas hassulta, että tosiaan voi olla sillä tavalla, että yli-
opistoissa, tiedekorkeakouluissa ja ammattikorkeakouluissa voidaan asettaa järjestyksen-
valvojia, mutta sitten laki ei tarjoa sitä mahdollisuutta lukioihin ja ammatillisiin oppilaitok-
siin, toiselle asteelle. Tuntui tosiaan vähän siltä, että tämä on tällainen epähuomiossa pois
jäänyt, niin kuin aloitteen ensimmäinenkin allekirjoittaja Raatikainen tuossa totesi, vähän
niin kuin lainsäädännöllinen bugi. 

Olen kyllä tämän lakialoitteen kannalla. Tämä on varsin hyvä. Tietysti tämähän olisi
mittasuhteiltaan ja kooltaan sellainen muutos, että tällaisen voisi ajatella saatavan läpi vie-
lä eduskunnassakin, mutta tietysti tuntien valiokuntien työtilanteen tämäkin menee sellai-
seksi asiaksi, että sitten tuleva eduskunta ja tuleva hallitus toivon mukaan tämänkin epä-
kohdan meiltä yhteiskunnasta poistaa.

Arvoisa puhemies! On todella järkyttävää ja traagista, että Suomessa on tapahtunut vä-
kivaltaa kouluissa, ja kun lukee maailmalta uutisia, niin vaikuttaa siltä, että myös kansain-
välisesti, kun ihminen todella tulee sairaaksi ja todellista silkkaa pahuutta ilmenee, tunnu-
taan haluttavan kohdistaa se kouluihin. Tähän pitää myös meillä varautua, että tällaisia yk-
sinäisiä susia voi olla liikkeellä.

Myös koulun sisällä voi tietyissä tilanteissa tapahtua vaarallisia tilanteita. Omasta vaa-
lipiiristäni on loistava esimerkki tästä vähän aikaa sitten. Henkirikoksen yritys, taustalla
parisuhteen päättyminen, tapahtui Vaasassa ammattioppilaitoksen tiloissa. Totta kai tällai-
nen tapaus, joka tulee omalle takapihalle, omalle alueelle, mietityttää aina, että olisiko sii-
hen voitu varautua paremmin, ja mitäs sitten jos tämä tekijä olisikin kohdistanut väkivaltaa
ei vain siihen ex-puolisoonsa vaan ulkopuolisiinkin ihmisiin.

Puhemies! Pidän kuitenkin tärkeänä sitä, että meillä koulut pysyvät avoimina paikkoi-
na. Itse en usko siihen, että lisäämällä niin sanotusti kovempia välineitä ja enemmän me-
tallinpaljastimia saadaan kouluista turvallisia, vaan ne ydinkeinot ovat muualla, mutta tä-
mäkin työkalu pitää kyllä olla meidän koulujemme turvaamisessa, ja tämä lakimuutos olisi
syytä tehdä.

Puhemies! Myös tietysti keskustelua herättää aina se, mitä tehtäviä turvallisuuden takaa-
misessa meillä on poliisilla ja mitä tehtäviä voitaisiin muille siirtää. Meillähän on tosi osaa-
via ja hyviä vartijoita ja yksityisiä turvallisuusalan toimijoitakin nykyään, onneksi. Yksi
2



Pöytäkirjan asiakohta PTK 147/2018 vp
sellainen ikuisuuskysymys on se, onko päihtyneitten kuljettaminen poliisin tehtävä. Ei var-
masti useimmissa tapauksissa ole, mutta sitten me taas tiedämme senkin, että kun pään on
vetänyt täyteen, niin voi myös olla aggressiivista ja vaarallista käyttäytymistä.

Puhemies! Tärkeimpänä asiana tulevaisuudessa pidän kuitenkin sitä, että me saamme
Suomessa järkevälle tasolle poliisien määrän. Poliisi on se ensisijainen turvallisuuden ta-
kaaja ja nämä järjestyksenvalvojat ja vartijat se toissijainen. Me tarvitsemme sellaisen 650
poliisia lisää. 7 850 poliisia olisi suurin piirtein se määrä, jolla saisimme tilannetta edes
kohtuulliselle tasolle Suomessa, ja ainakin itse ja edustamani ”urheiluseura” keskusta py-
rimme tähän tulevaisuudessa ja varmaan muutkin ryhmittymät pyrkivät jatkossa.

17.23 Rami Lehto ps: Arvoisa rouva puhemies! Lakialoite on todella hyvä, ja olen sen al-
lekirjoittanutkin. Tämä on todella tarpeellinen, että lukioihin ja ammattioppilaitoksiin saa-
taisiin vartijat paikalle. On kyllä todella surullista, että tähän on menty, että tähän joudu-
taan menemään. Mieluumminhan olisi niin, ettei vartijoita tarvittaisi, mutta nyt näyttää sil-
tä, että niissä kyllä tarvitsee olla.

Mutta sitten kun ajattelee, että sen järjestyksenvalvojan läsnäolo on jo ennaltaehkäise-
vää, ja nyt kun me olemme lukeneet paljon, kuinka paljon huumekauppaakin käydään kou-
lujen alueella ja siinä koulun vieressäkin, niin pitäisikö ajatella, että tähän lisättäisiin vielä
peruskoulutkin, yläasteet, missä tapahtuu paljon huumekauppaa ja huumekauppiaat yrittä-
vät tarjota huumenäytteitä ja sitten myydäkin. Se on yhtä tärkeää, että peruskouluissa, lu-
kioissa ja ammattikouluissa, kolmannen asteen kouluissakin, joka paikassa, saataisiin se
huumekauppakin pois. Se on iso osa tätä, ja se aiheuttaa myös väkivaltaakin sitten.

Eli tarvitsemme tämän lakimuutoksen pikaisesti, mutta sitten pitäisi myös miettiä, mik-
si me olemme tähän tulleet. Minkä takia meillä tarvitaan nykyään Suomessakin vartijat
kouluihin? Sitä pitäisi enemmän miettiä kanssa. 

17.25 Sami Savio ps: Arvoisa puhemies! Järjestyshäiriöt ja jopa väkivallanteot ovat li-
sääntyneet monin paikoin kouluissa ja oppilaitoksissa. Asiaan on kyllä puututtava ja vai-
kutettava myös lainsäädännöllisin keinoin. Tämä edustaja Raatikaisen laatima ja muun
muassa useiden perussuomalaisten allekirjoittama lakialoite puuttuu asiaan mahdollista-
malla yksityisten järjestyksenvalvojien asettamisen myös ammattikouluissa ja lukioissa, ja
se onkin erittäin kannatettava aloite.

Yleisemminkin ottaen on hyvin tärkeää, että kouluissa ja oppilaitoksissa säilyy koulu-
rauha ja esimerkiksi kiusaamiselle ja kaikenlaiselle häiriköinnille asetetaan nollatolerans-
si. Perussuomalaiset ovat tehneet lukuisia tähän liittyviä lakialoitteita jo aiemmin. Nostan
esille myös vaihtoehtobudjetissamme esittämämme näkökulman siitä, että mielenterveys-
ongelmiin tulee puuttua mahdollisimman varhain ja esimerkiksi mielenterveysongelmista
kärsiviä nuoria tulee auttaa järjestötoiminnan keinoin. Tämä todennäköisesti vähentäisi
merkittävästi ongelmia eri oppilaitoksissa.

Arvoisa puhemies! Kouluissa ja oppilaitoksissa on tällä hetkellä täysi työ opetuksen ja
muun ydintoiminnan pyörittämisessä, eikä kiusaamiseen, väkivaltaan tai järjestyshäiriöi-
hin ehditä läheskään aina puuttua tarpeeksi perusteellisesti ja tehokkaasti, vaikka kunnissa
toki onkin yritetty tehdä työtä ja karsia erilaisia häiriötekijöitä varhain. Nämä keskustelus-
sa mainitut kouluampumiset ja henkirikosten yritykset ovat tietysti kaikkein karuimpia ta-
pahtumia, mutta edustaja Lehto nosti aivan aiheellisesti esiin myös huumekaupan. Kyllä
3



Pöytäkirjan asiakohta PTK 147/2018 vp
näihinkin tulee vakavasti puuttua. Tarvitaan monia erilaisia toimenpiteitä, ja järjestyksen-
pidon tehostamisella päästäisiin huomattavasti eteenpäin.

Tämä lakialoite järjestyksenvalvojien asettamismahdollisuudesta myös toisen asteen
oppilaitoksiin on hyvin kannatettava, ja olen myös itse tämän lakialoitteen allekirjoittanut.
Toivonkin sille ripeää ja menestyksellistä valiokuntakäsittelyä.

17.27 Ritva Elomaa ps: Arvoisa puhemies! Tällä edustaja Raatikaisen lakialoitteella py-
ritään parantamaan turvallisuutta myös lukioissa ja ammatillisissa oppilaitoksissa. Järjes-
tyshäiriöitä esiintyy myös toisen asteen oppilaitoksissa. Se on valitettavasti tätä päivää.
Turvallisuus on noussut esille viime aikoina monin tavoin etenkin lasten ja nuorten koh-
dalla. Myös aikaisemmat järkyttävät tapahtumat, kuten kouluampumiset, ovat mahdollisia
myös tänä päivänä — valitettavasti. Kaikki toimet henkilökunnan ja oppilaiden turvaami-
seksi myös kouluissa on otettava vakavasti.

Edustaja Savio nosti esille myös koulukiusaamisen. Sitä tapahtuu paljon. Näihin erittäin
väkivaltaisiin tapahtumiin totta kai pitää yrittää vaikuttaa ennalta ehkäisevästi. Koulukiu-
saamisessa koulurauha-asiamiehen ottaminen kaikkiin kuntiin on perussuomalaisten esi-
tys, ja sitä pitäisi myös vakavasti harkita.

Olen allekirjoittanut tämän edustaja Raatikaisen laatiman hyvän lakialoitteen, kuten hy-
vin moni muukin perussuomalainen. Toivon, että tämä lakialoite menisi läpi. — Kiitos.

17.29 Jani Mäkelä ps: Arvoisa puhemies! Kuten keskustelussa onkin jo esille tuotu, tämä
kannatettava ja itsenikin allekirjoittama lakialoite toteutuessaan paikkaisi varsin erikoisen
aukkokohdan lainsäädännössä. Täytyy ihmetellä, miten lakiin on voinut tällainen omitui-
suus jäädä ja tarkoittaisiko tämä nyt sitä, että ammattikoulu syyllistyisi laittomuuteen var-
tijan palkatessaan. Toivottavasti ei sentään näin, mutta yhtä kaikki lakia täytyy näiltä osin
ilmeisestikin täsmentää.

Kannatan myös edustaja Lehdon aiemmin esille tuomaa ajatusta vartiointimahdollisuu-
den laajentamisesta myös yläasteelle, juurikin mainituista huumekaupan estämiseen liitty-
vistä syistä.

17.29 Juho Eerola ps: Arvoisa rouva puhemies! Asia on tärkeä, ja aloite on hyvä — sen
todistaa muun muassa se, että olen itse sen allekirjoittanut. Valiokunnan puheenjohtajana
koetan huolehtia siitä, että tämä vielä olisi, niin kuin tässä toivottiin, mahdollista tämän
vaalikauden aikana valiokunnassa käsitellä siten, että vielä saataisiin aikaiseksi se, että
tämä vaadittava korjaus tehdään. Niin kuin minä olen aiemminkin sanonut, tietysti olisi
helpompi valiokunnassa aina perustella asian kiireellisyyttä — ei pelkästään sillä, mikä on
se teksti siinä aloitteessa — myös sillä, että siinä olisi mahdollisimman paljon nimiä. Nyt
on 17 nimeä. Olisi helpompi, kun... Minä uskon siihen, että tähän varmaan olisi saanut
enemmänkin — niin kuin kuultiin, edustaja Kurvinenkin kannatti tätä ja olisi voinut tähän
nimen laittaa. Mutta tosiaan, niin kuin sanoin, lakimuutos on syytä tehdä ja tähän vaaditta-
vat korjaukset tarvitaan. [Puhemies koputtaa]

Tässä keskustelun aikana on tullut erinomaisen hyviä huomioita. Edustaja Lehto sanoi
sen ja edustaja Mäkelä vielä toisti, että peruskoulut, yläasteet, ja tämä huumekauppa ja sen
lisääntyminen ovat semmoisia asioita, mitkä varmaan vaatisivat tätä. Tämä sama uudistus
olisi syytä tehdä perussuomalaisten mielestä myös peruskouluissa. 
4



Pöytäkirjan asiakohta PTK 147/2018 vp
17.31 Antti Kurvinen kesk: Arvoisa rouva puhemies! En tiedä, oliko se edustaja Lehto
vai kuka, joka esitti, että ainakin peruskoulun yläkouluihin tai yläluokkia opettaviin oppi-
laitoksiin voisi myös tulla järjestyksenvalvojia, ja en minä tyrmää tätä ajatusta. Nämä tie-
tyt ongelmat myös siellä voivat olla läsnä. 

Me olemme edustaja Eerolan kanssa tässä kolmisen vuotta tehneet hyvää yhteistyötä
hallintovaliokunnassa, edustaja Eerola puheenjohtajana, ja siellä tämä tulevat meidän sil-
miemme eteen. Tietysti eduskunnalla on tietyt pelisäännöt, ja on vähän harmillista, että täs-
sä ei tämän enempää allekirjoittajia ole. Sehän ei tämän merkitystä alenna, mutta se on vain
kuitenkin niin, että tämä ei ehkä kymmeniä allekirjoituksia enemmän omaavien aloitteit-
ten edelle voi mennä.

Puhemies! Täällä nyt ei hirveästi menty juurisyihin tai syihin siitä, miksi tällaisia aloit-
teita tehdään, mutta tässä aiemmassa keskustelussa sivuttiin ehkä jonkun verran sitä, että
pitäisi tietysti keskustella siitä, miten tähän on tultu, että niitä riskejä kouluissa sillä tavalla
on. Itse puhuin aiemmin näistä ulkopuolisista riskeistä, ja sitten tietysti valitettavasti väki-
valtaa ja rikollista toimintaa on myös oppilaitten ja opiskelijoitten keskuudessa. 

Täällä eduskuntasalissa on aiemminkin puhuttu tästä, mutta uudistan sen nytkin, että
kyllä meidän pitää vain ottaa laiva tai lentokone ja lähteä sinne Islantiin katsomaan, mitä
siellä on oikein tehty. Islannissa oli erittäin paljon nuorten pahoinvointia: ongelmia nuoril-
la, päihteidenkäyttöä, yksinäisyyttä, kiusaamista ja vastaavaa. Siellä on nyt sitten muuta-
massa vuodessa, vuosikymmenessä, onnistuttu kääntämään se kehitys, ja sieltä kyllä ihan
selviä oppeja tulee Suomeen, mistä maalaisjärkisesti jokaisen on helppo ymmärtää, että ne
toimivat: Se on hyvä, että lapsella ja nuorella on harrastus, varsinkin nuorella murkkuikäi-
sellä, vaikkapa joku joukkuepeli, liikunta, partio, palokuntanuoret tai vastaava yhteisölli-
nen harrastus. Myös vähän vähävaraisempien perheiden lapsille pitäisi vaikka yhteiskun-
nan tuella sitä auttaa. Ja se on tärkeää, että vanhempien ja koulujen yhteistyö toimii ja van-
hemmat tietävät, missä lapset ja nuoret menevät. Ja on pakko myöntää, puhemies, että mi-
näkin olen joskus nuorisopoliitikkona suhtautunut vähän kriittisesti tällaisiin nuorten ko-
tiintuloaikoihin yhdessä kaupungissa tai maakunnassa, mutta ehkä sitä iän myötä muuttuu
konservatiivisemmaksi ja ehkä tällaisia yhteisiä kotiintuloaikoja ja pelisääntöjä pitäisi vain
tuoda, koska Islannissa niistä on niin hyviä tuloksia tullut.

17.33 Mika Raatikainen ps: Arvoisa rouva puhemies! Edustaja Kurviselle voin ilokseni
todeta, että juuri eilen saavuimme hallintovaliokunnan puheenjohtajan kanssa Islannista ja
siellä puhuttiin kyllä koulutuksesta ja näistä turvallisuusasioistakin jonkun verran. Point ta-
ken.

Tämä, minkä takia minä olen tämän esityksen tehnyt, johtuu siitä, että tuolta koulumaa-
ilmasta tuli minulle yhteydenottoja. Siellä on ollut muun muassa tilanteita, missä erilaiset
opiskelijaryhmät ovat alkaneet tapella keskenänsä kesken koulupäivän. Äskenhän puhut-
tiin aika paljon ulkopuolelta tulevista uhista ja näin, mutta siellä on ollut tällaisia tilanteita.
Sinne tällä hetkellä minun käsittääkseni ei oikein voida vartijoita palkata, koska tässä lais-
sa ei ole erikseen mainittu toisen asteen oppilaitoksia. Ainakin se helpottaisi ja selventäisi
sitä kuvaa, jos saadaan mainittua nämä toisen asteen oppilaitokset.

Näin lyhyesti tähän.

Keskustelu päättyi.
5



Pöytäkirjan asiakohta PTK 147/2018 vp
Asia lähetettiin hallintovaliokuntaan.
6


