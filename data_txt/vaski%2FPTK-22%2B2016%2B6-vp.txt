















































DEMC86D.tmpSave.xml


Pöytäkirjan asiakohta PTK 22/2016 vp
Pöytäkirjan asiakohta 

PTK 22/2016 vp

Täysistunto

Torstai 10.3.2016 klo 16.02—18.50

6. Hallituksen esitys eduskunnalle laiksi urheilijan tapaturma- ja eläketurvasta annetun 
lain sekä sairausvakuutuslain mukaisen omavastuuajan korvaamisesta maatalousyrittäjäl-
le annetun lain 4 §:n muuttamisesta

Hallituksen esitys HE 152/2015 vp
Valiokunnan mietintö StVM 2/2016 vp

Ensimmäinen käsittely

Toinen varapuhemies Paula Risikko: Ensimmäiseen käsittelyyn esitellään päiväjärjes-
tyksen 6. asia. Käsittelyn pohjana on sosiaali- ja terveysvaliokunnan mietintö StVM
2/2016 vp. Nyt päätetään lakiehdotusten sisällöstä.

Keskustelu

18.10 Tuula Haatainen sd (esittelypuheenvuoro):  Arvoisa rouva puhemies! Tämä sosi-
aali- ja terveysvaliokunnan mietintö koskee hallituksen esitystä, jossa ehdotetaan muutet-
tavaksi urheilijan tapaturma- ja eläketurvasta annettua lakia. Tässä vanhuuseläkkeen ala-
ikäraja muutetaan nykyisestä 65 vuodesta jatkossa henkilön työeläkelakien mukaisen van-
huuseläkkeen alaikärajan täyttymiseen, eli siis samankaltaistetaan nyt eläkeuudistuksen
mukaan tätäkin. Vakuuttamisyläikäraja muutetaan samalla 43 vuodesta 65:een. Tässä on
myös sitten joukko täsmennyksiä ja teknisiä muutoksia.

Lisäksi tässä ehdotetaan muutettavaksi sairausvakuutuslain mukaisen omavastuuajan
korvaamista maatalousyrittäjälle annetusta laista. Esityksen mukaan maatalousyrittäjällä
ei olisi oikeutta tämän lain mukaiseen päivärahaan, jos hänellä olisi oikeus samalta ajalta
saman työkyvyttömyyden perusteella saada myös maatalousyrittäjän työtapaturma- ja am-
mattitautilain mukaista ansionmenetyskorvausta työtapaturman tai ammattitaudin perus-
teella.

Sosiaali- ja terveysvaliokunta pitää hyvin myönteisenä, että ammattiurheilijoiden sosi-
aaliturvaa edelleen kehitetään. Urheilun ammattimaistuminen on totta, ja myös urheilu-
urat ovat pidentyneet, ja näin ollen sellaisten ihmisten joukko on kasvanut, jotka saavat ur-
heilusta pääasiallisen toimeentulonsa.

Urheilijan lakisääteinen tapaturman ja vanhuuden turva on järjestetty yksityisistä va-
kuutusyhtiöistä otettavalla vakuutuksella, joita vain harvat vakuutusyhtiöt ovat myöntä-
neet. Valiokunta onkin aiemmin vaatinut sääntelyn tarkistamista, jotta urheilijan lakisää-
teisen vakuutusturvan toteutuminen voitaisiin varmistaa. Hallituksen esityksen mukaan
jatkossa vakuutusyhtiön on määräajassa ilmoitettava sosiaali- ja terveysministeriölle, mi-
käli yhtiö aikoo vetäytyä urheilijalain mukaisen vakuutuksen tarjoamisesta. Toisaalta tä-
mäkään ei poista sitä riskiä, ettei markkinoilla olisi halukkaita vakuutuksen tarjoajia, mut-
ta jatkossa viranomainen saisi kuitenkin hyvissä ajoin tiedon vakuutusyhtiön vetäytymi-
 Tarkistettu
4.0



Pöytäkirjan asiakohta PTK 22/2016 vp
sestä ja näin voitaisiin sitten tarvittaessa ryhtyä toimenpiteisiin urheilijoiden vakuutustur-
van toteutumisen turvaamiseksi.

Valiokunta toteaa, että ammattiurheilijoiden sosiaaliturvassa on edelleen puutteita ja sitä
pitää asteittain korjata. Sivistysvaliokunnan tavoin valiokunta katsoo, että jatkossa olisi
tarkasteltava muun muassa urheilijoiden saattamista ansioperusteisen työttömyysturvan
piiriin.

Urheilijoiden sosiaaliturvan kehittämiselle asettaa omat rajansa se, että urheilutoimin-
nan rahoituspohja on kapea ja toisaalta toimintaan liittyy myös korkea tapaturmariski. Näi-
den epäkohtien korjaamiseksi valiokunnan näkemyksen mukaan pitäisi pyrkiä siihen, että
maksuvelvoitteet kasvaisivat vain maltillisesti. Valiokunta totesi, että kustannusten hallin-
ta on myös vakuutusturvan tosiasiallisen toteutumisen kannalta keskeistä.

Valiokunta myös sivistysvaliokunnan tavoin ilmaisee huolensa siitä, että yksilöurheili-
joiden vakuuttaminen lakisääteisen sosiaaliturvan piirissä on viime vuosina merkittävästi
vähentynyt. Näin ollen sosiaali- ja terveysvaliokunta yhtyy sivistysvaliokunnan näkemyk-
seen, että urheilijoiden mahdollisuuksia kouluttautua muuhun ammattiin urheilu-uran ai-
kana tulee edistää. Lisäksi pidetään tärkeänä, että urheilujärjestöjen ja koulutusviranomais-
ten yhteistyötä helpotetaan urheilun ja opiskelun yhdistämiseksi aktiiviuran aikana.

Arvoisa puhemies! Sosiaali- ja terveysvaliokunnan mietintö on yksimielinen, ja valio-
kunta puoltaa, että eduskunta hyväksyy hallituksen esitykseen sisältyvän lakiehdotuksen
muuttumattomana.

18.14 Sari Multala kok: Arvoisa rouva puhemies! Hienoa huomata, että tämä urheilijan
sosiaaliturva kiinnostaa näin monia. Hallituksen esityksessä ehdotetaan muutettavaksi ur-
heilijan tapaturma- ja eläketurvasta annettua lakia. Hallituksen esitys on tervetullut ja kan-
natettava, ja sillä parannetaan joiltakin osin ammattiurheilijoiden sosiaaliturvaa.

Esityksen taustalla ovat ammattiurheilijan sosiaaliturvaa pohtineen työryhmän raportin
yksimieliset ehdotukset. Esitys on askel oikeaan suuntaan mutta valitettavasti vielä täysin
riittämätön. Käytännössä nyt ehdotetut muutokset parantavat ainoastaan joukkueurheilijoi-
den tilannetta. Yksilöurheilijoiden osalta sosiaaliturva on edelleen käytännössä olematon. 

Urheilijoiden tapaturma- ja eläkevakuuttamisesta annettu laki velvoittaa nykyään vain
joukkueurheilijoita. Urheilijan lakisääteinen tapaturma- ja vanhuudenturva on järjestetty
yksityisestä vakuutusyhtiöstä otettavalla vakuutuksella, jota vain harvat vakuutusyhtiöt
myöntävät. Vakuutettuja urheilijoita on tällä hetkellä noin 1 200 ja heistä valtaosa jääkiek-
koilijoita. Yksilöurheilijat olivat mukana velvoitteen piirissä joitakin vuosia, mutta nyt va-
kuuttaminen on vapaaehtoista. Yksilöurheilijoita on vakuutuksen piirissä tällä hetkellä 8.

Olympiakomitean tukiurheilijoita on noin 200 ja urheilijayhdistyksissä jäseniä noin 400,
siis yksilöurheilijoita. Jos ammattimaisesti harjoittelevat nuoret urheilijat lasketaan mu-
kaan, kasvaa määrä huomattavasti. Vapaaehtoisuudella ei siis saavuteta kattavaa vakuutta-
mista nykysysteemillä.

Perusteena sille, että urheilun sosiaaliturvassa on vakuutuspohjainen erityisjärjestelmä,
on kerrottu urheilun rahoituksen kapeus. Tämä pitää osittain paikkansa mutta ei ole riittävä
syy siihen, että sosiaaliturvaa ei voisi vähitellen parantaa.

Arvoisa puhemies! Jotta voi ymmärtää urheilijan sosiaaliturvan ongelmia, on hyvä tie-
tää muutama fakta urheilijoiden asemasta. Suurin ero yksilöurheilijoiden ja joukkueurhei-
lijoiden välillä, mitä tulee sosiaaliturvaan, on siinä, että yksilöurheilijoilla ei ole työnanta-
jaa. Urheilija on ammattilainen, joka käytännössä useimmiten viralliselta asemaltaan on
2



Pöytäkirjan asiakohta PTK 22/2016 vp
opiskelija tai kategoriassa muu ammatinharjoittaja. Jotkut harvat ovat yrittäjiä. Vielä har-
vempi, jos kukaan, on palkansaaja.

Julkisuudesta monesti välittyvä kuva siitä, että urheilijat olisivat hyvin toimeentulevia,
on pääosin väärä. Suomessa on yksilöurheilijoissa yhden käden sormilla laskettava määrä
heitä, jotka tienaavat urheilijoina niin hyvin, että tulevaisuudesta urheilu-uran jälkeen ei
tarvitse huolehtia. Heitä, joilla urheilun aikainen toimeentuloturva riittää edes vuoden tai
muutaman vuoden siirtymäajan, esimerkiksi opiskeluun tai työnhakuun, on karkeasti arvi-
oiden kymmenkunta kerrallaan.

Urheilijan tulot ovat täysin riippuvaiset menestyksestä, ja yleensä kaikki saadut tulot
käytetään urheiluun. Urheilija haluaa olla maailman paras, eikä siinä kohden oma tulevai-
suuden turva paljon vaakakupissa paina. Jos tulot urheilusta kasvavat, käytetään ne yleen-
sä urheiluun, parempiin harjoitteluolosuhteisiin tai valmennuksen lisäämiseen.

Arvoisa puhemies! Koko elämän kannalta tärkeimpiä kehityskohteita urheilijoiden so-
siaaliturvassa on eläkkeen kertyminen. Käytännössä ammattiurheilijoiden urat ovat ny-
kyään pitkiä ja aktiivisesta eläkettä kerryttävästä työurasta jää 10—20 vuotta pois. Siksi
koen, että tärkein kehityskohde yksilöurheilijoiden osalta olisi eläkevakuutusjärjestelmän
kehittäminen. Ensisijaisesti tulisi selvittää urheilijoiden mahdollisuus siirtyä MYEL-va-
kuuttamisen piiriin. Tämän voisi aloittaa urheilijoista, jotka saavat opetus- ja kulttuurimi-
nisteriön myöntämiä urheilija-apurahoja. Toivon, että sosiaali- ja terveysministeriössä
aloitetaan selvitystyö pikimmiten.

Lopuksi haluan vielä kommentoida sivistysvaliokunnan ja sosiaali- ja terveysvaliokun-
nan lausuntoja opiskelemisesta urheilu-uran aikana.

Tällä puolella on otettu merkittäviä edistysaskelia viime vuosina urheiluakatemiajärjes-
telmän kautta, ja se on tietenkin hyvin kannatettavaa. Se ei kuitenkaan ratkaise tätä eläke-
ongelmaa. Se ehkä auttaa siinä, että urheilu-uran jälkeenkin on muita vaihtoehtoja tai äkil-
lisen loukkaantumisen kohdatessa.

Vielä sellainen pointti tähän loppuun, että en itse näe mahdolliseksi enkä järkeväksi liit-
tää yksilöurheilijoita tämän nykyisen järjestelmän piiriin sen vuoksi, että, kuten tässä aiem-
min todettiin, tapaturmariski on urheilussa suuri mutta siinä on erittäin suuret vaihtelut
myös lajien väleillä ja tämän vakuutuksen hinta noudattaa tietysti riskikartoituksia. Täten
sen vakuutuksen hinta nousee niin suureksi, että siitä eläkekertymään käytettävä osuus jää
käytännössä olemattomaksi. Sen vuoksi se ei ole kovin hyvä turva eläkkeen kannalta.

Mitä tulee vielä vakuuttamiseen, niin tällä hetkellä Olympiakomitean tukiurheilijat ovat
vakuutettuja tapaturman ja sairauden osalta mutta muut ovat sitten sen varassa, että hoita-
vat sen asian itse tai eivät hoida. — Kiitos.

18.20 Sinuhe Wallinheimo kok:  Arvoisa rouva puhemies! Valiokunnan mietintö, kuten
koko hallituksen esityskin, jättää hiukan ristiriitaisen tunteen. Toki täytyy myöntää, että on
erinomainen asia, että ammattiurheilijoiden asemaa voidaan edes vähän parantaa. Matka
tähänkin pisteeseen on ollut todella pitkä. Tavoite ammattiurheilijoiden sosiaaliturvaan
liittyvien epäkohtien kartoittamisesta ja korjaamisesta oli kirjattu jo vuonna 2011 aloitta-
neen Kataisen hallituksen ohjelmaan. Näin ollen kaikki tässä salissa edustettuina olevat
puolueet ovat olleet tavalla tai toisella myös vauhdittamassa asiaa, ja kiitokset siitä teille
kaikille.
3



Pöytäkirjan asiakohta PTK 22/2016 vp
Arvoisa rouva puhemies! Se ristiriitainen tunne johtuu siitä, että näidenkin uudistusten
jälkeen ammatikseen urheilevat ovat muuta väestöä heikommassa asemassa monissa, mo-
nissa asioissa. Niistä näkyvimmät ovat seuraavat kuusi:

Ensimmäisenä, yleinen työeläkelainsäädäntö ei edelleenkään koske urheilijoita.
Toiseksi, urheilijat säilyvät edelleen normaalin tapaturmaturvan ulkopuolella.
Kolmanneksi, ammattitauteja koskevat säädökset eivät jatkossakaan koske ammatik-

seen urheilevia.
Neljänneksi, myöskään viime vaalikaudella suunniteltua apurahansaajien vakuutusmal-

lia ei uloteta koskemaan urheilijoita.
Viidenneksi, alun perin lakiin suunniteltu yhteensovitusnormi on esityksestä jäänyt

pois.
Ja viimeisenä: toisin kuin tavallisilla työntekijöillä, ammattiurheilijoilla ei ole jatkossa-

kaan oikeutta saada ansiopäivärahaa. Tähän epäkohtaan myös valiokunta mietinnössään
puuttui.

Tehtävää siis riittää meille urheilijoiden asemasta huolestuneille kouralliselle päättäjiä
jatkossakin. Olennaista olisi nyt saada liikkeelle ohjelma, jossa näihin epäkohtiin haettai-
siin ratkaisuja.

Arvoisa puhemies! Olen aidosti huolestunut myös tämän lain jatkoksi suunnitellun ur-
heilijoiden vanhuudenturvan paketin tulevaisuudesta eli urheilijoiden vanhuudenturvan
järjestämisestä eläkekassassa. Tuorein tieto ministeriöstä on se, että asiaan liittyvän eläke-
kassalain uudistus lykkäytynee ilmeisesti vaalikauden loppupuolelle. Vetoaisin nyt kuiten-
kin ministeriin tämän asian viemiseksi eteenpäin nopeammassa tahdissa. Ei anneta urhei-
lijoiden odottaa parempaa vanhuudenturvaa yhtä kauan kuin nyt toteutuneiden parannus-
ten kanssa.

18.23 Eeva-Johanna Eloranta sd:  Arvoisa puhemies! On hyvä, että ammattiurheilijoi-
den sosiaaliturvaa edelleen kehitetään. Tässä esityksessä tosiaankin urheilijoiden asemaa
parannetaan nostamalla vakuuttamisen yläikäraja 43:sta 65 vuoteen ja samalla yhdenmu-
kaistetaan turvaa muun työeläkevakuutuksen kanssa sitomalla urheilijalain mukaisen van-
huuseläkkeen alaikäraja ensi vuoden alusta työeläkelain mukaiseen vanhuuseläkkeeseen.

Ammattiurheilijoiden sosiaaliturvassa on kuitenkin edelleen puutteita, joita on syytä
pyrkiä asteittain korjaamaan. Jatkovalmistelussa olisikin tarkasteltava esimerkiksi urheili-
joiden saattamista ansioperusteisen työttömyysturvan piiriin. Urheilijoiden sosiaaliturvan
kehittämiselle asettaa silti omat rajansa se, että urheilutoiminnan rahoituspohja on aika ka-
pea ja toisaalta toimintaan liittyy korkea tapaturmariski. Onkin tosiasia, että urheilijoiden
saattaminen yleisen työeläke-, työttömyysvakuutus- ja tapaturmavakuutuslainsäädännön
piiriin aiheuttaisi merkittäviä kustannuksia niin urheilijoille kuin heidän työnantajilleen.
Epäkohtien korjaamiseen on kuitenkin pikkuhiljaa syytä ryhtyä.

Huolestuttavaa on, että yksilöurheilijoiden vakuuttaminen lakisääteisen sosiaaliturvan
piirissä on viime vuosina merkittävästi vähentynyt. Erityisen tärkeää on mielestäni edistää
urheilijoiden mahdollisuuksia kouluttautua muuhun ammattiin urheilu-uran aikana, ja ur-
heilujärjestöjen ja eri koulutustahojen olisikin syytä yhteistyössä helpottaa urheilun ja
opiskelun yhdistämistä aktiiviuran aikana. Tässä meillä on vielä paljon parantamisen va-
raa, vaikka hyviä esimerkkejäkin löytyy. Huippu-urheilu ja opiskelu on mahdollista yhdis-
tää, jos joustavuutta löytyy.
4



Pöytäkirjan asiakohta PTK 22/2016 vp
Yleiskeskustelu päättyi.

Eduskunta hyväksyi hallituksen esitykseen HE 152/2015 vp sisältyvien 1. ja 2. lakiehdo-
tuksen sisällön mietinnön mukaisena. Lakiehdotusten ensimmäinen käsittely päättyi.
5


