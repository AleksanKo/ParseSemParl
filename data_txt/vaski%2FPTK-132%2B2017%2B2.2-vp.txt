















































DEM3F9.tmp.xml


Pöytäkirjan asiakohta PTK 132/2017 vp
Pöytäkirjan asiakohta 

PTK 132/2017 vp

Täysistunto

Torstai 7.12.2017 klo 16.00—23.03

2.2. Suullinen kysymys koulutuksellisen eriarvoistumiskehityksen pysäyttämisestä (Eeva-
Johanna Eloranta sd)

Suullinen kysymys SKT 174/2017 vp

Suullinen kyselytunti

Puhemies Maria Lohela: Seuraava kysymys, edustaja Eloranta.

Keskustelu

16.04 Eeva-Johanna Eloranta sd: Arvoisa puhemies! Olemme olleet Suomessa ylpeitä
siitä, että perhetaustalla — vanhempien tuloilla tai koulutuksella — ei ole ollut merkitystä
siihen, miten hyvin koululaiset pärjäävät. Tilanne on nyt muuttunut, sillä Pisa-tulokset ovat
tuoneet ensi kertaa esiin sosioekonomiset eli perhetaustan vaikutukset oppimistuloksiin. 

Eroja oppimisessa on nyt myös alueellisesti. Kaupunkien koululaiset pärjäävät parem-
min kuin maaseudun, Uudellamaalla pärjätään paremmin kuin Länsi-Suomessa. Alkaa
näyttää siltä, että vain vahvemmilla kunnilla on mahdollisuus tiukentuvan talouden oloissa
panostaa riittävästi opetukseen. 

Eriarvoisuus lasten ja kuntien välillä on tullut kouriintuntuvasti esiin myös varhaiskas-
vatuksessa sen jälkeen, kun rajasitte subjektiivista päivähoito-oikeutta ja kasvatitte ryhmä-
kokoja. Osa kunnista on toteuttanut nämä heikennykset ja osa taas ei. 

Arvoisa ministeri, mitä aiotte tehdä, jotta tämä koulutuksellinen eriarvoistumiskehitys
pysäytetään? Ja vastaukseksi ei nyt kelpaa se, että olette panostaneet koulujen tasa-arvora-
haan, sillä olette niitä viime kaudesta tuntuvasti leikanneet.

16.05 Opetusministeri Sanni Grahn-Laasonen (vastauspuheenvuoro):  Arvoisa puhe-
mies! Suomalaisen koulutusjärjestelmän kehittämisen ytimessä on mahdollisuuksien tasa-
arvon turvaaminen. Ja se on itse asiassa koko sen Suomen 100-vuotisen tarinan ytimessä
— se, että riippumatta taustasta ja asuinpaikasta lapset saavat laadukkaan koulutuksen ja
tasa-arvoiset mahdollisuudet päästä elämässä eteenpäin.

Ja näitä kivijalkoja koulutuksessa haluamme vahvistaa. Oppimistulosvertailut ovat
osoittaneet sen, että Suomessa edelleen koulutusjärjestelmä on yksi tasa-arvoisimmista
maailmassa, mutta suhtaudumme erittäin vakavasti niihin heikkenemiin, mitä näemme esi-
merkiksi vaikkapa sen tasa-arvon osalta, sosioekonomisen taustan vaikutuksen vahvistu-
misessa oppimiserojen kautta. Ja siihen liittyen meillä on lukuisia uusia toimenpiteitä: Uu-
det opetussuunnitelmat tärkeimpänä, tasa-arvorahoitus ensi vuodelle on valtion budjetissa
kaksinkertaistettu edelliseen nähden — ja se on historiallisen korkealla tasolla, ei ole ollut
aikaisemmin [Välihuutoja vasemmalta] heikompien alueiden koulujen tuki näin korkealla
tasolla. Samoin luodaan uusi elementti alueellisen tasa-arvon vahvistamiseen [Puhemies
 Tarkistettu
4.1



Pöytäkirjan asiakohta PTK 132/2017 vp
koputtaa] nimenomaan niihin kuntiin, joissa on heikot kehittämisresurssit. [Puhemies ko-
puttaa] — Ja jatkan mielelläni tästä, jos vielä saan lisää vastausaikaa myöhemmin.

Puhemies Maria Lohela: Ja myös tällä kyselytunnilla sekä kysymykset että vastaukset
ovat enintään minuutin pituisia. Pyydän kunnioittamaan sitä aikaa, koska ne minuutit ovat
meille kaikille yhtä arvokkaita.

Kysymyksen käsittely päättyi.
2


