















































DEM66CB.tmp.xml


Pöytäkirjan asiakohta PTK 75/2019 vp
Pöytäkirjan asiakohta 

PTK 75/2019 vp

Täysistunto

Keskiviikko 4.12.2019 klo 14.00—22.45

7. Hallituksen esitys eduskunnalle laeiksi työttömyysturvalain 3 luvun 1 §:n ja 6 luvun 9 §:n 
ja työttömyysetuuksien rahoituksesta annetun lain muuttamisesta

Hallituksen esitys HE 83/2019 vp
Valiokunnan mietintö StVM 15/2019 vp

Ensimmäinen käsittely

Toinen varapuhemies Juho Eerola: Ensimmäiseen käsittelyyn esitellään päiväjärjestyk-
sen 7. asia. Käsittelyn pohjana on sosiaali- ja terveysvaliokunnan mietintö StVM 15/2019
vp. Nyt päätetään lakiehdotusten sisällöstä.

Keskustelu

19.23 Merja Kyllönen vas: Arvoisa herra puhemies! Tervehdin teitä nyt valiokunnan pu-
heenjohtaja Vehviläisen puolesta, sillä sekä puheenjohtaja että varapuheenjohtaja ovat es-
tyneet tästä esittelystä — eli suoritan tällaisen epävirallisen esittelyn, olen nyt epäviralli-
nen valvoja.

Sosiaali- ja terveysvaliokunnan mietintö 15/2019 käsittelee hallituksen esitystä, jossa
ehdotetaan, että työttömyysturvan lisäpäiväoikeuden, niin kutsutun eläkeputken, alaikära-
jaa nostettaisiin vuonna 1961 ja sen jälkeen syntyneillä 61 vuodesta 62 vuoteen. Työttö-
myysturvan lisäpäivien rahoitusta ehdotetaan muutettavaksi siten, että työnantajien rahoi-
tusvastuun päättymisikä nousisi lisäpäivien alaikärajan nostoa vastaavasti 63 vuodesta 64
vuoteen. Samalla työttömyysetuuden myöntämisen ja työttömyysvakuutusmaksuvelvolli-
suuden yläikärajaa ehdotetaan muutettavaksi vuonna 1965 ja sen jälkeen syntyneillä seu-
raamaan työntekijän eläkelain mukaista alimman vanhuuseläkeiän muutosta. Muutosten
on tarkoitus tulla voimaan ensi vuoden alussa. 

Ehdotuksen taustalla on keskeisten työmarkkinajärjestöjen vuonna 2014 tekemä elä-
kesopimus, jossa työmarkkinoiden keskusjärjestöt sopivat arvioivansa kevääseen 2019
mennessä lisäpäiväoikeutta koskevien aikaisempien muutosten vaikutuksia työntekijän
työmarkkina-asemaan. Selvityksen mukaan lisäpäiväoikeuden ikärajojen korotukset ovat
pidentäneet työuria ja siten vähentäneet työttömyyttä. Lisäksi lisäpäiväoikeuden menettä-
neiden keskimääräinen tulotaso on alaikärajan nostamisen myötä noussut. Lisäpäiväoikeu-
den menettäneet, työttömyyspäivärahan enimmäisajan täyttäneet henkilöt eivät myöskään
ole joutuneet pitkäksi aikaa työmarkkinatuelle. Selvityksen perusteella työmarkkinajärjes-
töt ovat sopineet lisäpäiväoikeuden ikärajan nostamisesta keväällä 2019 tehdyssä vuoden
2017 eläkeuudistuksen jatkoneuvotteluihin perustuvassa sopimuksessa.

Valiokunta pitää ehdotettuja muutoksia perusteltuina ja kannatettavina. Muutosten ta-
voitteena on pidentää työuria ja sitä kautta vähentää työttömyyttä ja lisätä työllisyyttä.
Muutoksen työllisyysvaikutukseksi on arvioitu 6 000 henkilöä vuoteen 2025 mennessä ja
 Tarkistettu
4.0



Pöytäkirjan asiakohta PTK 75/2019 vp
pidemmällä aikavälillä hieman suuremmaksi. Työllisyysvaikutus perustuu siihen, että hen-
kilöt, jotka eivät ole oikeutettuja lisäpäiviin, pysyvät pidempään työelämässä.

Valiokunta kiinnittää kuitenkin huomiota siihen, että esityksen työllisyysvaikutukset
perustuvat lisäpäivärahaoikeuden alaikärajojen nostamisen vaikutukseen. Kun otetaan
huomioon myös työttömyysetuuden yläikärajan ja lisäpäiväoikeuden yläikärajan nostami-
sen vaikutus, nyt ehdotetut muutokset lyhentävät eläkeputkea vuosina 1961—1972 synty-
neillä mutta laajentavat eläkeputkea vuonna 1974 ja sen jälkeen syntyneillä. Ehdotetuilla
muutoksilla voi siten olla pitkällä aikavälillä, vuodesta 2034 eteenpäin, lisäpäiväoikeuden
alaikärajan nostoon nähden päinvastaisia työllisyysvaikutuksia. Valiokunta pitää tästä
syystä tarpeellisena, että lisäpäiväoikeutta ja lisäpäiväoikeuden ikärajoja arvioidaan tule-
vaisuudessa osana koko työttömyysturvan kehittämistä.

Työelämä- ja tasa-arvovaliokunta on lausunnossaan pitänyt tärkeänä, että julkisesta työ-
voima- ja yrityspalvelusta annetussa laissa säädetään jatkossakin 60 vuotta täyttäneitä kos-
kevasta oikeudesta työllistymistä edistävään palveluun tai palkkatuettuun työhön sekä ko-
tikunnan työllistämisvelvoitteesta. Sosiaali- ja terveysvaliokunta yhtyy työelämä- ja tasa-
arvovaliokunnan näkemykseen siitä, että ikääntyneiden pääsyä työllistymistä edistävien ja
yksilöllisten palveluiden piiriin on edelleen tehostettava. Tarjotun palvelun tulee olla työ-
voimapoliittisesti tarkoituksenmukaista ja palkkatuetun työn tulee myös parantaa ikäänty-
neen mahdollisuuksia työllistyä.

Lisäksi valiokunta korostaa, että sosiaaliturvan uudistamisessa tulee kiinnittää erityistä
huomiota etuus- ja palvelujärjestelmän kehittämiseen paremmin työuria tukevaksi. Myös
työelämän muutokset, esimerkiksi mahdollisuudet lyhennettyyn työaikaan ja porrastet-
tuun eläkkeelle siirtymiseen, tukisivat ikääntyneiden työssäpysymistä.

Eduskunta on 15. päivänä marraskuuta 2019 hyväksynyt hallituksen esitykseen edus-
kunnalle laeiksi työttömyysetuuksien rahoituksesta annetun lain ja työttömyysturvalain 14
luvun 1 a §:n muuttamisesta sisältyneet lakiehdotukset. Valiokunta ehdottaakin muutetta-
vaksi nyt käsittelyssä olevan 2. lakiehdotuksen 8 a luvun 24 §:ää niin, että siinä otettaisiin
huomioon hallituksen esityksen antamisen jälkeen hyväksytty muutos.

Valiokunnan mietintöön sisältyy vastalause. — Kiitos.

19.28 Kim Berg sd: Arvoisa puhemies! Pidän todella tärkeänä sitä, että tämä lakiesitys on
valmisteltu yhteistyössä keskeisten työmarkkinajärjestöjen ja Suomen Yrittäjät ry:n kans-
sa. Tällä esityksellä toteutetaan nyt työmarkkinajärjestöjen esittämät ikärajojen nostami-
set. Tässä, edustaja Kankaanniemi, on taas hyvä esimerkki siitä, että kolmikantainen val-
mistelu toimii. Hallituksen esitys toteuttaa osaltaan myös Rinteen hallituksen ohjelman ta-
voitetta ikääntyneiden ja muiden vaikeasti työllistyvien työllisyyden lisäämisestä.

Arvoisa puhemies! Valiokuntakäsittelyssä sekä sosiaali- ja terveysvaliokunta että työ-
elämä- ja tasa-arvovaliokunta pitivät hallituksen esityksen tavoitteita ja esitettyjä muutok-
sia perusteltuina ja kannatettavina. 

Sosiaali- ja terveysvaliokunta kiinnitti kuitenkin mietinnössään huomiota siihen, että
esityksen työllisyysvaikutukset perustuvat lisäpäivärahaoikeuden alaikärajojen nostami-
sen vaikutukseen. Kun otetaan huomioon myös työttömyysetuuden yläikärajan ja lisäpäi-
väoikeuden yläikärajan nostamisen vaikutus, nyt ehdotetut muutokset lyhentävät eläkeput-
kia vuosina 1961—1972 syntyneillä mutta laajentavat eläkeputkia vuonna 1974 ja sen jäl-
keen syntyneillä. Ehdotetuilla muutoksilla voi siten olla pitkällä aikavälillä lisäpäiväoikeu-
den alaikärajan nostoon nähden päinvastaisia työllisyysvaikutuksia. Valiokunta pitääkin
2



Pöytäkirjan asiakohta PTK 75/2019 vp
tästä syystä tarpeellisena, että lisäpäiväoikeutta ja lisäpäiväoikeuden ikärajoja arvioidaan
tulevaisuudessa osana työttömyysturvan kehittämistä. 

Työelämä- ja tasa-arvovaliokunta piti lausunnossaan tärkeänä, että julkisesta työvoima-
ja yrityspalvelusta annetussa laissa säädetään jatkossakin 60 vuotta täyttäneitä koskevasta
oikeudesta työllistymistä edistävään palveluun tai palkkatuettuun työhön sekä kotikunnan
työllistämisvelvoitteesta.

Arvoisa puhemies! Ikääntyneiden pääsyä työllistymistä edistävien ja yksilöllisten pal-
veluiden piiriin on edelleen tehostettava. Tarjotun palvelun tulee olla työvoimapoliittisesti
tarkoituksenmukaista, ja palkkatuetun työn tulee parantaa ikääntyneen mahdollisuuksia
työllistyä. Myös sosiaaliturvan uudistamisessa tulee kiinnittää erityistä huomiota etuus- ja
palvelujärjestelmän kehittämiseen paremmin työuria tukevaksi. Työelämän muutoksissa
esimerkiksi mahdollisuudet lyhennettyyn työaikaan ja porrastettuun eläkkeelle siirtymi-
seen tukisivat osaltaan ikääntyneiden työssä jaksamista ja pysymistä.

19.31 Ruut Sjöblom kok: Arvoisa puhemies! On välttämätöntä, että parannamme kaike-
nikäisten suomalaisten mahdollisuuksia työelämässä. Työttömyysputken ikärajan nostolla
on olemassa olevan tutkimustiedon mukaan merkittäviä positiivisia vaikutuksia työllisyy-
teen. Työllisyyden parantamisessa on kuitenkin mentävä pidemmälle. Kokoomus on esit-
tänyt, että työttömyysputki poistettaisiin kokonaan. Putkesta luopumisella olisi merkittä-
viä työllisyysvaikutuksia. Työ- ja elinkeinoministeriön alaisen työryhmän tuottaman ra-
portin arvion mukaan sen ansiosta voisi syntyä jopa 10 000 työpaikkaa. Toivoisin, että tätä
varten kuultaisiin laajasti asiantuntijoita ja että tutkimusnäyttö poiston työllisyysvaikutuk-
sista huomioitaisiin.

Työttömyysputkessa jo olevien asema turvattaisiin, mutta uusia henkilöitä ei enää tulisi
putkeen. On muistettava, että työttömyysputken ikärajan nosto tai sen mahdollinen poista-
minen edellyttää monien muiden asioiden huomioimista. Ikääntyneiden oikeuksien toteu-
tuminen työmarkkinoillamme on varmistettava. Ikääntyneiden asemaa työelämässä on pa-
rannettava. Työmarkkinoilla esiintyy aivan liikaa ikäsyrjintää. Sitä on määrätietoisesti kit-
kettävä, ja syyt sen taustalla on selvitettävä. Liian usein työpaikkaa etsivät ikääntyneet
kohtaavat ennakkoluuloja. Meillä ei ole varaa haaskata heidän potentiaaliaan ja osaamis-
taan. On toki muistettava, että työttömyysputken olemassaolo myös heikentää osaltaan
ikääntyneiden työmarkkina-asemaa.

Arvoisa puhemies! Meidän on otettava kaikki keinot käyttöön työllisyysasteen nostami-
seksi. Jatketaan yhdessä työtä ikääntyneiden työllisyyden kasvattamiseksi ja kuunnellaan
sitä varten maamme parhaita asiantuntijoita ja uusinta tutkimustietoa.

19.33 Anna Kontula vas: Arvoisa puhemies! Tämä eläkeputken lyhennyshän on selvä
heikennys työttömyysturvaan, ja yleensä en ole kannattanut heikennyksiä työttömyystur-
vaan. Miksi nyt toimin toisella lailla? Valiokunnan kuulemisessa tuli esiin, että eläkeputki
ei toimi ihmisten työuran loppupäässä vain ansioturvan takaajana, vaan se toimii myös hei-
dän työsuhdeturvansa heikentämisenä eli se synnyttää melko selvästi verifioitavissa ole-
van mekanismin, jolla työnantajat antavat potkut niille työntekijöilleen ensimmäisenä, joi-
denka tietävät pääsevän tähän putkeen. Tämä johtaa siihen, että silloin kun putkea myö-
hennetään, niin näiden ihmisten osalta työsuhteet pitenevät. Eli se työllisyyden parantumi-
nen, joka syntyy tämän muutoksen myötä, ei synny siitä, että jo työttömiksi joutuneet ih-
miset työllistyisivät jotenkin hanakammin, vaan siitä, että ihmiset eivät jää työttömiksi niin
3



Pöytäkirjan asiakohta PTK 75/2019 vp
helposti. Tästä syystä ja sen takia, että tässä kuitenkin jätetään muita ikääntyvien ihmisten
ansiotasoa turvaavia mekanismeja meidän työttömyysturvajärjestelmään, olen päätynyt
poikkeuksellisesti kannattamaan työttömyysturvan osittaista heikennystä.

19.35 Johanna Ojala-Niemelä sd: Arvoisa herra puhemies! Tämän lain keskeinen ehdo-
tus on se, että eläkeputken alaikärajaa nostetaan vuonna 1961 ja sen jälkeen syntyneillä yh-
dellä vuodella 62 ikävuoteen. Tässä kysymyksessä on tärkeää, että ikääntyneiden työvoi-
mapalveluihin kiinnitetään huomiota. Pääministeri Antti Rinteen hallituksen hallitusohjel-
man mukaisesti työvoimapalveluita kehitetään siten, että erityisesti työttömyyden alun pal-
veluja tehostetaan ja mahdollistetaan entistä paremmin työttömien yksilölliset tarpeet. Sa-
malla työttömien henkilökohtaisen palvelun resurssit TE-toimistoissa turvataan. Tutki-
mukset ovat osoittaneet, että ikääntyneillä on monesti vaikeuksia työllistyä uudelleen. Jopa
ikärasismista puhutaan tuolla työmarkkinoilla. Hallitusohjelman mukaisesti myös erityi-
sen tuen tarpeessa olevien pääsyä työllistymistä edistävien ja yksilöllisten palveluiden pii-
riin tehostetaan.

Tällä esityksellä on sellaisia vaikutuksia, että nämä lisäpäivien ikärajan korottamista
koskevan esityksen arvioidaan pidentävän työuria ja siten vähentävän työttömyyttä ja li-
säävän työllisyyttä. Muutoksen työllisyysvaikutukseksi on arvioitu 6 000 henkilöä vuo-
teen 2025 mennessä ja jopa 9 000 henkilöä vuoteen 2055 mennessä. Tämä parantaa aiem-
min tutkimuksen perusteella muutoksen kohteena olevien ikäluokkien työllisyyttä sekä sen
myötä keskimääräistä tulotasoa ja eläkekertymää.

Tässä tosiaan on kyse vuoden pidentämisestä. Kokoomus sitä vastoin oli omassa esityk-
sessään vielä reippaampi ja edellytti omassa vastalauseessaan, että hallitus ryhtyy toimen-
piteisiin työttömyyseläkeputken poistamiseksi.

19.37 Toimi Kankaanniemi ps: Arvoisa herra puhemies! Tässä on todella esimerkki sii-
tä, että kolmikannalla on saatu aikaan lainmuutos, mutta minkälainen lainmuutos? Sellai-
nen, mikä heikentää työttömyysturvaa. Tämä kertoo minulle kyllä siitä — voin olla vää-
rässä, mutta todistakaa te, jotka tunnette paremmin työmarkkinaosapuolten ideologiat —
että työnantajat ovat erittäin halukkaita tällaiseen, että työttömyysturvaa heikennetään,
mutta että myös työntekijäjärjestöt ovat siihen valmiita, koska ne eivät ole aivan yhtä kiin-
nostuneita työttömistä kuin niistä, jotka ovat työssä. Tämä on näkynyt monet kerrat, ja
tämä on valitettavaa, ja juuri se, että nämä etujärjestöt eivät aja niiden asiaa, jotka ovat työ-
elämän ulkopuolella — työttömien, eläkeläisten ja muiden — johtaa tähän, että kun he ei-
vät niitä kiinnosta, niin sitten leikataan sieltä, kun nähdään, että pakko on jotakin kai tehdä.
Eli en kyllä tämän esityksen pohjalta, edustaja Berg, ollenkaan vetoaisi siihen, että kolmi-
kanta on niiden etujen mukainen, joita tämä esitys kulloinkin koskee, eikä ainakaan veron-
maksajien kokonaisedun mukaista ole useinkaan.

Arvoisa puhemies! Tässä yhteydessä nostan vielä esille sen, miten komiteatyöllä saatiin
aikaan suuri eläkeuudistus. Kaikkialla maailmalla ihmeteltiin, että Suomessa pystyttiin te-
kemään 2000-luvun taitteessa suuri työeläkeuudistus — valitettavasti se taitettu indeksi jäi
sinne, kun te äänestitte sen puolesta, mutta se on nyt eri asia. Mutta siis kansliapäällikkö
Kari Puron johtama komitea teki sen työn. Taisi olla niin, että loppujen lopuksi kaikki jä-
senet jättivät vastalauseen ja vain Puro oli sen esityksen takana, mutta sen esityksen poh-
jalta, melkein pilkkuakaan muuttamatta, toteutettiin historiallinen, erittäin suuri työeläke-
uudistus. Se oli erinomainen saavutus ja osoitus siitä, että pitkäjänteiset hommat, niin kuin
4



Pöytäkirjan asiakohta PTK 75/2019 vp
nyt työllisyyden parantaminen, joka on varmasti pitkä tarina eteenkinpäin, voidaan hoitaa
tuloksellisesti eduskuntaan nojautuvan, puolueisiin nojautuvan komiteatyön pohjalta.

19.40 Kimmo Kiljunen sd: Arvoisa puhemies! Sen verran ehkä voisi oikaista edustaja
Kankaanniemeä, että vaikka tässä nyt on komiteatöitä takana, niin työeläkejärjestelmä on
kolmikannassa synnytetty ja kolmikanta eli työmarkkinakenttä on tässä vahvasti ollut koko
järjestelmää alusta saakka kehittämässä, ja on järkevääkin, että sitä jatkossakin kehitetään
tällä yhteistyöllä. Siinä on oma viisautensa.

Te viittasitte näihin eläkeuudistuksiin tämän vuosisadan alussa eli 2003 alkaen. Kyllä,
eläkeuudistukset olivat merkittäviä, ja, arvoisa puhemies, en aloita keskustelua taitetusta
indeksistä, koska sehän on tietenkin haava siellä edelleenkin, eli ongelmana on tietenkin
se, että tämän indeksin vuoksi eläkkeensaajat ovat ainoa tulonsaajaryhmä, jonka tulotasot
lakisääteisesti laskevat, kun kasvatetaan rahastoja edelleenkin. Mutta tämä ei ole tämän
teeman aihe, vaan nyt meillä on tämä työttömyysputken alaikärajan nosto aiheena. Tässä
on oma viisautensa, että me pidennämme työuria ja annamme mahdollisuuden ihmisille
olla pidempään töissä, jo pelkästään sen vuoksi, että sieltä alapäästä työhön tarttumisen ikä
on noussut jatkuvasti johtuen tietysti koulutuksesta, ja siinä mielessä, jotta saadaan luon-
tevaksi tämä kokonaistyöura, on ihan luontevaa, että tämän työttömyysputkenkin osalta
tätä työurien pidentämistä tapahtuu.

Mutta, arvoisa puhemies, tässä on tietysti isompi juttu takana viime kädessä, se, että ih-
miset elävät pidempään, ja kun puhutaan eläkkeelle siirtymisestä, niin eläkkeelle siirtymi-
sessä on kaksi kulmaa: toiset ”haluavat” ja ”pääsevät” eläkkeelle, mutta on iso joukko, yhä
suurempi joukko, ihmisiä, jotka ”joutuvat” eläkkeelle. Meidän keskimääräinen elinikäm-
me on noussut toisen maailmansodan jälkeen 23 vuotta, ihmiset elävät pidempään, ovat
työkykyisiä, vaikka niin sanottu työikä on jo takana yli 65-vuotiailla — siihen se lasketaan
tällä hetkellä. Olisi hyvä, että me mahdollistaisimme sen, että ihmiset todella voivat aidosti
työskennellä pidempään; kaikki ne uudistukset, jotka sen mahdollistavat, ovat järkeviä. Eli
niin sanotuissa eläkeikäisissä, työikäistä väestöä vanhemmissa ihmisissä, on iso, iso jouk-
ko ihmisiä, jotka voisivat antaa yhteiskuntaan panoksen. Kannattaa nyt huomioida se, että
yli 65-vuotiaista tällä hetkellä lähes 100 000 ihmistä on palkkatöissä mukana ja se määrä
kasvaa jatkuvasti, jolloin pitäisi pystyä pääsemään eläkejärjestelmän niin sanotusta eläke-
iästä. 

Koko käsite ”yleinen eläkeikä” on maho, se ei ole järkevä. Ei ole olemassa mitään yleis-
tä eläkeikää, ei pitäisi olla olemassa yleistä eläkeikää, koska se on yksilökohtainen, se on
ammattialoittainen, myöskin se, mikä on järkevä eläkkeelle siirtymisen ikä. Ja tässä suh-
teessa norjalainen malli, jossa eläkkeelle siirrytään 62 ikävuoden ja 75 ikävuoden välillä,
on järkevä. Se on joustava järjestelmä, ja se mahdollistaa niille ihmisille, jotka ovat työky-
kyisiä ja työhaluisia, sen, että he voivat työskennellä pidempään, antaa panoksensa yhteis-
kunnalle. Siinä on kysymys osallisuudesta ja osallistumisesta eikä vain tuloista sinänsä
tuossa iässä, ja tämä luomisvoima kannattaa hyväksikäyttää. Runoilijathan eivät mene
eläkkeelle koskaan, eivätkä taiteilijat, kirjailijat ja niin edelleen. Meillähän on paljon sel-
laisia väestöryhmiä, jotka ovat luovia käytännössä hautaan asti, ja mahdollistettakoon se
sitten myöskin palkkatyön osalta. Siinä mielessä kaikki nämä toimet, jotka tekevät jousta-
vammaksi tämän järjestelmän täältä päästä, ovat järkeviä.

Toinen varapuhemies Juho Eerola: Näin myös täällä eduskunnassa.
5



Pöytäkirjan asiakohta PTK 75/2019 vp
19.43 Toimi Kankaanniemi ps: Arvoisa puhemies! Annan tunnustuksen siitä, että vaik-
ka siihen Puron eläkekomitean mietintöön SAK ja muut työntekijäjärjestöt jättivät eriävän
mielipiteen, niin kuitenkin sosiaalidemokraatit, vasemmistoliitto ynnä muut veivät sen
täällä läpi. Se oli hyvin tehty. Nyt on samanlainen tilanne, kun edustaja Kontula arvosteli
tätä esitystä hyvin voimakkaasti ja sanoi, että hän tekee poikkeuksen tämän kohdalla ja on
valmis huonontamaan työttömien putkimallia. Se on tietysti aika iso myönnytys, että tekee
päätöksen nähden kokonaisuuden tärkeämpänä kuin työttömien aseman heikentämisen. 

Perussuomalaiset eivät ole jättäneet vastalausetta, eivät eriävää mielipidettä lausuntova-
liokunnissa, vaan olemme myös myös valmiit hyväksymään tämän tältä pohjalta, että tämä
on kokonaisuuden kannalta perusteltu uudistus. Mutta emme myöskään ole valmiita tuke-
maan kokoomuksen esitystä, että poistetaan koko homma. Se ei ole vastuullista mielestäm-
me, vaan tarvitaan tämmöinen järjestelmä, joka luo pehmeän mahdollisuuden niille, jotka
ovat siinä elämäntilanteessa. 

19.45 Kim Berg sd: Arvoisa puhemies! Pitää nyt vielä tähän kommentoida sen verran,
koska edustaja Kankaanniemi ei tunnu luottavan työmarkkinajärjestöihin, että tätä esitystä
tuki myös Työttömien Keskusjärjestö. He myös kannattivat lisäpäiväoikeuden alarajan
nostamista tässä yhteydessä lausunnossaan. Tämä ei ole pelkästään työmarkkinaosapuolis-
ta kiinni. Luulisi, että ainakin Työttömien Keskusjärjestö on työttömien puolella. 

Yleiskeskustelu päättyi.

Eduskunta hyväksyi hallituksen esitykseen HE 83/2019 vp sisältyvien 1.-2. lakiehdotuk-
sen sisällön mietinnön mukaisena. Lakiehdotusten ensimmäinen käsittely päättyi.
6


	7
	19.23
	19.28
	19.31
	19.33
	19.35
	19.37
	19.40
	19.43
	19.45


