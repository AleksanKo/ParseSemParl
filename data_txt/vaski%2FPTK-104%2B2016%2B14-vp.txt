















































DEM4C49.tmpSave.xml


Pöytäkirjan asiakohta PTK 104/2016 vp
Pöytäkirjan asiakohta 

PTK 104/2016 vp

Täysistunto

Torstai 20.10.2016 klo 15.59—19.16

14. Lakialoite laiksi ajokorttilain 65 §:n 1 momentin 1 kohdan b alakohdan kumoamisesta
Lakialoite LA 59/2016 vp Tom Packalén ps ym.

Lähetekeskustelu

Toinen varapuhemies Arto Satonen: Lähetekeskustelua varten esitellään päiväjärjestyk-
sen 14. asia. Puhemiesneuvosto ehdottaa, että asia lähetetään liikenne- ja viestintävalio-
kuntaan.

Keskustelu

18.51 Tom Packalén ps (esittelypuheenvuoro): Arvoisa puhemies! Kuka haluaa suurtyöt-
tömyyden runtelemaan Suomeen lisää työttömiä? Mikäli ammattiautoilija, kuten taksin-
kuljettaja, menettää ajoluvan, häneltä häviävät ammatti ja elinkeino. Jos ajokorttilakia ei
muuteta, nykyinen ajokorttilainsäädäntö tulee johtamaan merkittävään ajokieltojen mää-
räämisen nousuun.

Olen jättänyt eduskunnalle lakialoitteen ajokorttilain 65 §:n 1 momentin 1 kohdan b ala-
kohdan kumoamisesta. Tällöin toistuvien tieliikennelain 25 §:n 1 ja 2 momentissa tarkoi-
tettujen nopeusrajoituksen rikkomisten moottorikäyttöisellä ajoneuvolla seurauksena ei
olisi ajokielto. Tällä lakimuutoksella ei ole vaikutuksia toistuviin päiväsakkoihin ja ajo-
kieltoon määräämiseen. Vertailun vuoksi: päiväsakkoihin johtavat eli rikkomuksen ylittä-
vät ylinopeussakot johtavat edelleen toistuvina ajokieltoon määräämiseen, kun ajokortti-
lain 65 §:n 1 momentin 1 kohdan b alakohta kumotaan. Eli kyseessä on se, että ajokortti ei
poistu rikesakkojen johdosta.

Arvoisa puhemies! Monella suomalaisella autoilijalla on todellinen pelko siitä, että hei-
dät määrätään ajokieltoon toistuvien lievien ylinopeuksien vuoksi nykyisessä toimintaym-
päristössä, jossa ylinopeuden sakotusrajaa on laskettu ja automaattista nopeusvalvontaa on
lisätty.

Jos henkilö saa lievästä ylinopeudesta rikesakkoja vuodessa kolme kappaletta tai kah-
dessa vuodessa neljä kappaletta, niin poliisin on nykyisen ajokorttilain mukaan määrättävä
henkilö ajokieltoon. Autoilijoille on syntynyt moraalisesti ja inhimillisesti kestämätön ti-
lanne, jossa ajoluvan voi menettää todella helposti. On erittäin vaikea löytää autoilijaa,
joka ei olisi joskus syyllistynyt lievään ylinopeuteen.

Monille suomalaisille auto on ainoa keino hankkia elintarvikkeet, käydä töissä ja ostaa
välttämättömiä palveluita. Jos ajokorttilakia ei muuteta, ajokieltojen kasvu johtaa isoihin
ongelmiin ihmisten arkipäivässä. Esimerkiksi osittain liikuntarajoitteinen henkilö, joka
tarvitsee omaa autoa omien asioidensa hoitamiseen ja joka määrätään ajokieltoon toistu-
vien lievistä ylinopeuksista tulleiden rikesakkojen johdosta, joutuu epäoikeudenmukai-
seen asemaan, mikäli ajokorttilakia ei muuteta.
 Tarkistettu
4.0



Pöytäkirjan asiakohta PTK 104/2016 vp
Moni pitkien välimatkojen Suomessa asuva henkilö on joutunut turvautumaan joko it-
sensä tai jonkun muun henkilön kuljetukseen autolla sairaalaan tai terveyskeskukseen, mi-
käli henkilön henki tai terveys on ollut uhattuna. Omaishoitajille auto on etenkin maaseu-
dulla ja taajamissa elinehto. Ilman ajolupaa heidän kykynsä hoitaa lähimmäisiään heiken-
tyisi huomattavasti. On huomioitava ajoluvan tärkeys myös hoitohenkilökunnalle ja tur-
vallisuusviranomaisille, jotka voivat joutua työssään suorittamaan kiireellisiä henkeen ja
terveyteen liittyviä työtehtäviä.

Arvoisa puhemies! Tälle ajokorttilain muutokselle on erittäin kiireellinen tarve, ja sen
tarpeellisuus perustuu faktoihin. — Kiitos.

18.54 Mikko Savola kesk: Arvoisa herra puhemies! Olen yksi tämän lakialoitteen allekir-
joittajista, ja olen saanut yhteydenottoja ammattiautoilijoilta juuri näistä seikoista, mitä
edustaja Packalén edellä kuvasi. Meillä on todellakin tullut pienoinen ongelma tästä mei-
dän ajokorttilainsäädännöstämme ajokieltojen osalta. En puolustele sitä, että pitäisi saada
ajaa ylinopeutta, totta kai liikennesääntöjä pitää noudattaa, mutta tässä nyky-yhteiskunnas-
sa, jossa olemme näiden niin sanottujen peltipoliisien ympäröimänä laajalti ympäri Suo-
men, inhimillisiä virheitä vain tapahtuu. Jos ammattiautoilija ajaa vaikka 60 000 kilomet-
riä vuodessa — mikä helposti myyntimieheltä tai muulta, joka autoa ammattinsa ja elinkei-
nonsa toteuttamiseen tarvitsee, tapahtuu — niin niitä inhimillisiä virheitä vain sattuu. Ny-
kyisen lain mukaanhan ajokieltoon määrätään, jos saa vuoden aikana kolme sakkoa tai
kahden vuoden aikana neljä sakkoa — eli monta kertaa niitä epähuomiossa tapahtuneita in-
himillisiä välähdyksiä peltipoliisista, kun muutama kilometri tunnissa on ylinopeutta ajet-
tu käytännössä vaarantamatta sen suuremmin liikenneturvaa.

Herra puhemies! Tällä lakialoitteella nyt halutaan nostaa asia esille ja viedä sitä eteen-
päin käsittelyyn, ja tuen sitä kyllä voimakkaasti. Jätin itse tästä samasta asiasta myös kir-
jallisen kysymyksen ministerin vastattavaksi, ja hän vastasi, että tämä asia tulee olemaan
selvittelyssä ja tähän tullaan puuttumaan myös ministeriön ja hallituksen jatkotyöskente-
lyssä, ja se on hyvä, ja tämä lakialoite tukee sitä kaikin puolin. Se, mikä malli tähän nyt löy-
tyy, jää sitten nähtäväksi, mutta tietysti tässä lakialoitteessa tämä asia selkeästi ja suorem-
min määrättynä toisi tähän asiaan nyt nopeutta ja voimaa ja päästäisi monta tilannetta tuol-
la helpommalla. Ja mitä olen ymmärtänyt, niin peltipoliisisakothan tietysti tulevat auto-
maattisen valvonnan kautta ja kirjeet räpsähtävät postiin siitä, kun kamera on ensiksi räp-
sähtänyt, mutta kyllähän nämä käytännössä myös poliisin resursseja jonkun verran vievät,
ja sitäkin tietysti tulisi ohjata nykytilanteessa entistä tehokkaammin sellaisiin tapauksiin,
jotka sitä tarvitsevat.

Herra puhemies! Auton käyttö vain on elinehto maaseudulla, mistä itsekin tulen ja mis-
sä julkinen liikenne ei ole sellaista kuin se täällä pääkaupunkiseudulla on. Ja tietysti on ole-
massa seikkoja, mistä voi tätä ajokiellon vapautusta saada jo tällä hetkellä: jos esimerkiksi
perheenjäsenen terveydentilaan tai muuhun liittyen on jotain, niin siinä voi poliisi harkin-
taa käyttää. Mutta kun mennään työskentelyn puolelle ja siihen, että se oma elinkeino on
kiinni, niin tässähän tulee yhteiskunnalle moninkertaiset kustannukset, ja tietysti se ran-
gaistus myös on moninkertainen sille ajokiellon saajalle: menetetään väline tehdä työtä, ja
pahimmassa tapauksessa voidaan menettää myös työpaikka, jos ei pystytä työtä tekemään,
ja ollaan poissa sieltä työelämästä. Tämä tulee huomattavasti kalliimmaksi kuin se, että
ajo-oikeuden saisi säilyttää näiden inhimillisten virheiden seurauksena. Mitä olen keskus-
tellut ammattiautoilijoitten kanssa, niin sen sijaan, että ajokieltoa tulee, oltaisiin jopa val-
2



Pöytäkirjan asiakohta PTK 104/2016 vp
miita siihen, että maksetaan sitten enemmän sakkoja: jos on kerran hölmöys tapahtunut ja
rikesakkoja on tullut useampi kerralla, niin korotetaan sitten sen jälkeen määrää ja makse-
taan se rahalla, mutta että ajokieltoa ei tulisi.

Haluan vielä tähän loppuun korostaa sitä, millä oikeastaan aloitinkin tuossa, että totta
kai liikennesääntöjä pitää noudattaa ja törkeistä ylinopeuksista pitää ilman muuta rangais-
ta, mutta tämä ajokieltoasia koskee vain niin voimakkaasti ammattiautoilijoita ja niitä ryh-
miä, jotka joutuvat työnsä puolesta ajamaan hyvin paljon ja joilla näiden inhimillisten vir-
heiden määrä kasvaa. Uskon, että me löydämme tähän järkevän ratkaisun.

Kiitän edustaja Packalénia tästä hyvästä, erinomaisesta lakialoitteesta. Viedään sitä yh-
dessä eteenpäin hallituspuolueiden jäseninä joko niin, että tämä lakialoite tällaisenaan ete-
nee, tai sitten niin, että olemme ministeriön kautta vahvasti valmistelussa mukana ja tämä
lakialoitteen sisällön henki toteutuu meidän lainsäädännössämme.

19.00 Satu Taavitsainen sd: Arvoisa puhemies! Keskustelussa tänään on suomalainen
sakotuskäytäntö. Se on epäoikeudenmukainen ammatikseen tien päällä liikkuvia kohtaan,
kun nykyään kolmesta rikkeestä vuoden aikana tai neljästä kahden vuoden aikana kuljet-
taja voidaan määrätä vähintään kuukauden pituiseen ajokieltoon ja pahimmillaan hän voi
ajokiellon seurauksena menettää jopa työpaikkansa. Ajo-oikeuden voi menettää jo kolmes-
ta pienestä huolimattomuusylinopeudesta.

Mielestäni tulisi harkita siirtymistä virhepistejärjestelmään. Tällainen virhepistejärjes-
telmä on käytössä useimmissa Euroopan maissa. Tällainen pistejärjestelmä kohtelisi kul-
jettajia oikeudenmukaisemmin rankaisemalla ankarammin niitä, jotka toistuvasti rikkovat
liikennesääntöjä. Pisteytyksessä huomioidaan rikkomusten vakavuusaste. Meidän nyky-
systeemi ei huomioi riittävästi rikkeiden vakavuutta, kun sen pitäisi päinvastoin perustua
juuri tähän ja turvallisuusriskeihin. On nimittäin riskinä, että nykyhallituksen linja lisää
ajokieltojen määrää. Tuntuu aika kohtuuttomalta, että kuljettaja saa vähintään kuukauden
pituisen ajokiellon vuoden ajalla ajetuista kolmesta tai kahden vuoden ajalla ajetuista nel-
jästä rikesakolla käsiteltävästä ylinopeudesta. Suomessa ammattikuljettaja ei voi myös-
kään niin sanotusti putsata saldoa eli ajaa riittävän pitkään rikkeettömästi, jolloin riketili
nollaantuisi. Nykyinen systeemi ei siis palvele riittävästi kuljettajien omaehtoista liikenne-
käyttäytymisen muutosta.

Toinen varapuhemies Arto Satonen: Puheenvuoroja voi varata P-painikkeella. 

19.02 Mika Kari sd: Herra puhemies! Minulla riittää ymmärrystä myös ammattiautoili-
joille, ja ymmärrän tämän edustaja Packalénin aloitteen sisältöä, mutta itse keinoista ja vä-
hän asioistakin olen pikkuisen toista mieltä. Nykyisen hallituksen toimesta on tätä liiken-
nepolitiikkaa hoidettu nyt kyllä finanssipolitiikka edellä. Tästä todistuksena on peltipolii-
sien määrän nostaminen, ylinopeusrajan laskeminen. Jotenkin tuntuu siltä, että liikennepo-
litiikka on jäämässä finanssipolitiikan jalkoihin, ja toivoisinkin, että näitä asioita korjattai-
siin ensiksi. Näillä asioilla pystyttäisiin vaikuttaman siihen, että hyvin pienet rikesakot jäi-
sivät pois, ja erityisesti näille ammattiautoilijoille tämä varmasti olisi helpotus.

Mutta tämä tietenkään ei ole se ainoa keino, vaan ottaisin myös esimerkin maasta, josta
usein otamme esimerkkejä: Ruotsissa automaattisen liikennevalvonnan osalta on käytössä
järjestelmä, jossa kerrotaan hyvin avoimesti ja hyvin näkyvillä kylteillä autoilijoille, että
tällä alueella on syytä ajaa hiljaisemmin, koska alue on vaarallinen, ja siihen yhteyteen tuo-
3



Pöytäkirjan asiakohta PTK 104/2016 vp
daan mukaan peltipoliisit sitten kuvaamaan niitä ajoneuvoja ja ennen kaikkea kuljettajia,
jotka eivät tätä varoitusta tosissaan ota. Suomessa peltipoliisit laitetaan enemmänkin vä-
hän piiloon ja vähän katveeseen, ja tuntuukin, että usein keinona on sitten enemmänkin
löytää valtion budjetin paikkuuseen rahaa.

Mutta haluan vielä tuoda yhden asian esiin, ja se on liikkuvan poliisin lakkauttaminen,
joka viime kaudella tehtiin. Tämä oli meiltä virhe, näin uskallan sanoa. Liikkuvan poliisin
tehtävänä oli nimenomaan toimia tuolla liikenteessä, jossa nyt on selkeästi nähtävissä, että
erityisesti raskaan liikenteen tason ja yksityisautoilunkin tason osalta meillä liikenneval-
vonta ei ole sillä tasolla, jolla sen tässä maassa pitäisi olla. Toivottavasti tähän tulee korja-
usta.

Vielä lopuksi, arvoisa puhemies: Hyvää syntymäpäivää!

19.05 Hannu Hoskonen kesk: Arvoisa herra puhemies! Näin puheenvuoroni aluksi myös
allekirjoittaneen puolesta lämpimät onnittelut juhlivalle puhemiehelle ja parhainta menes-
tystä vaativassa tehtävässä! — Sitten itse asiaan. 

Edustaja Packalénin ja 13 muun allekirjoittama lakialoite on erinomaisen hyvä ja todel-
la ajankohtainen. Tässä aloitteessa on aivan oikein mainittu se ongelma, että meillä on sel-
lainen rikesakko- ja sakotusjärjestelmä, joka johtaa ankarimmillaan siihen, että ihminen
menettää ajokortin muutaman pienen rikesakon takia ja sen jälkeen joutuu pahimmillaan
jopa töistä pois. Tiedän omassa tuttavapiirissäni pari kolme tapausta, joissa tämä tilanne on
kärjistynyt niin vakavaksi, että todellakin työpaikasta on alkanut olla jo kyse, ja sitten ky-
seinen perhe on joutunut isän ajokortin kuivumisen takia sellaiseen tilanteeseen, jota voi-
daan pitää pitkien välimatkojen Suomessa sietämättömänä. 

Kuten edustaja Taavitsainen omassa puheenvuorossaan erinomaisesti mainitsi tämän
pisteytysjärjestelmän: Englannissa muistamani mukaan on tällainen jo käytössä, jossa lii-
kennerikkomuksista jaetaan virhepisteitä. Jos rikkoo vain hieman, elikkä ajaa lievää ylino-
peutta, saa ehkä yhden virhepisteen. Sitten tietysti se pisteiden määrä kasvaa sitä mukaa
kuin rikkeen vakavuusaste kasvaa. Tämä olisi järkevä systeemi. En jaksa ymmärtää, min-
kä tautta tässä asiassa ei ole lähdetty liikkeelle, ja toivoisin, että maan hallitus siihen puut-
tuisi. Tiedän, että ministeriötasolla tällaista virhepistejärjestelmää vastustetaan, tai ainakin
mitä olen tähän asti kuullut kommentteja, sieltä ei kovin paljon ymmärrystä tälle ole, enkä
ole kuullut poliisienkaan puolelta tälle asialle kovin suurta ymmärtämystä olevan. Vaan
kuitenkin tässä suomalaisessa järjestelmässä se on tavallaan ihmiselle eräänlainen häpeä-
rangaistus menettää korttinsa, se on hyvin hyvin vakava asia nimenomaan maaseudun ih-
miselle, niin kuin tässä aloitteessa aivan hyvin perustellusti kirjoitetaan. Todellakin maa-
seudun ihmisille tämä on, pitkien välimatkojen Suomessa, todella todella vakava asia, jos
kortti menee.

Tähän hommaan tulee vielä sitten yksi vielä vaikeampi ilmiö mukaan, ja se on se, että
ammattiliikenteessä esimerkiksi puutavararekan kuljettajat joutuvat päivittäin tämän val-
tavan vakavan tilanteen eteen, ja ylikuormamaksutkin menevät. Kun kuljettaja ajaa puuta-
varaa kuorma-autolla metsästä talvipäivänä, on lumisateinen päivä, vaaituksen mukaan,
kun hän on vaainnut — nykyisissä kuorma-auton nostureissahan on painovaa’at, joilla pys-
tyy määrittelemään muutaman kymmenen kilon tarkkuudella, paljonko siinä kuormassa on
puuta — kuorma painaa sen laillisen määrän, kun lähdetään liikkeelle tuolta laanista, met-
sästä, mutta kun ajetaan sata kilometriä tehtaalle ja on pölisevä, luminen keli, niin se kuor-
ma painaa sadan kilometrin jälkeen, jos on märkää lunta, hyvin helposti puolitoista kaksi
4



Pöytäkirjan asiakohta PTK 104/2016 vp
tonnia enemmän. Eli lunta tulee siihen kuormaan mukaan paljon. Ja siellä loppupäässä
matkaa jos sitten sattuu se vaaka olemaan ja näitä rikesakkoja sattuu olemaan ennen, niin
siitä tulee vielä ylikuormamaksu ja sakot kuljettajalle, ja sillä hetkellä kuljettaja on täysin
avuton, häneltä menee kortti, häneltä menee ammatti, ja häneltä menee ansio. Pahimmil-
laan tiedän tapauksen, että perhe on joutunut erittäin vakaviin taloudellisiin vaikeuksiin
tällaisen ylivoimaisen tilanteen takia, jota ei voida katsoa tämän henkilön itse tietoisesti tai
tuottamuksellisesti aiheuttaneen. 

Siksi toivoisin, että tämä erinomainen aloite saisi hyvän ja asianmukaisen käsittelyn ja
että ennen kaikkea mentäisiin järjestelmään, jossa tällainen kortin pois ottaminen kortin
haltijalta olisi erittäin harvinaista, ja pystyttäisiin tätä järjestelmää kehittämään niin, että
sakkojen määrää tai jotain muuta systeemiä kehitettäisiin — aivan kuten edustaja Taavit-
sainen erinomaisesti nosti esille tämän pisteytysjärjestelmän, jonka soisin tulevan Suomes-
sa myös voimaan. On todella todella harmittavaa, että me emme ole tähän asiaan päässeet.
Meidän pitäisi päästä tästä vanhasta menneen ajan katkeruudesta ja kateudesta irti, että ote-
taan kaverilta kortti pois ja nauraapahan naapurit ainakin. Ei, sellaista järjestelmää ei mis-
sään nimessä saisi enää olla, vaan pitäisi asioita tarkastella rauhallisesti, koska kuitenkin
99,99 prosenttia tielläliikkujista on varmasti liikkeellä hyvin ja vakain tuumin. Sitten jos
siellä joku hurjastelee tai rikkoo törkeästi lakia, heidät vietäkööt lakitupaan ja siellä mät-
kittäköön tuomioita sitä mukaa. Mutta tavallisten ihmisten ajokortin kuivumaan joutumi-
nen muutaman sakon takia on kohtuutonta. Toivon, että lakialoite menestyy ja tämä ongel-
ma saadaan pois päiväjärjestyksestä.

19.09 Mikko Savola kesk: Arvoisa herra puhemies! Tuohon edustaja Taavitsaisen pu-
heenvuoroon haluan puuttua, mikä oli sinänsä hyvä puheenvuoro, mutta kyllä siellä virhe-
kin sisällä oli. Ei tämä nykyinen systeemi, missä tämä sakotusjärjestelmä on tehty, ole ny-
kyhallituksen linja, vaan päinvastoin nyt tällä hallituksella tätä asiaa yritetään korjata. Ku-
ten sanoin, niin ministeriössä on tieto tästä asiasta ja sieltä varmasti linjauksia tulee, ja ku-
ten edustaja Packalénkin hallituspuolueen kansanedustajana tämän on voimakkaasti nosta-
nut esille, niin kyllä meillä halu on nimenomaan korjata tätä virheellistä ja huonoa voimas-
sa olevaa systeemiä.

Edustaja Karille nostan kyllä hattua siitä, että hän tuon liikkuvan poliisin lakkauttami-
sen virheellisyyden myönsi ja nosti esiin. Tästä käytiin aikamoinen vääntö viime vaalikau-
della, ja tuo edustaja Packalén tätä liikkuvaa poliisia myös voimakkaasti itsekin poliisimie-
henä puolusti, ja me silloin oppositiossa olleet kansanedustajat halusimme nostaa nimen-
omaan esiin niitä viestejä, mitä poliisilta tuli siitä, että liikkuva poliisi lakkautetaan niin
kuin lakkautettiin, niitä resursseja auttamatta. Niiden henkilöiden toimintaa siirtyi muihin
poliisin tehtäviin, ja liikennevalvonta jäi vähemmälle. Tämäkin on varmasti yksi osasyy
siihen, että nyt sitten näillä peltipoliiseilla on jouduttu tätä liikennevalvontaa korjaamaan.
Siinäkin kyllä ajaisin tätä enemmän avoimeen suuntaan näitten peltipoliisien suhteen, että
ne ovat näkyvillä paikoilla, niistä on selkeästi kerrottu, sillä pahimmillaan peltipoliisitkin
vaarantavat sitä liikennettä, kun siitä tulee tämmöistä heijaavaa liikennettä, jarrutellaan
peltipoliisien kohtaan ja sitten taas kiihdytellään. Se ei liikenneturvallisuutta paranna.

Mutta tämän lakialoitteen sisällön suhteen toivottavasti edetään. 

19.11 Satu Taavitsainen sd: Arvoisa puhemies! Oikein hyvää syntymäpäivää minunkin
puolestani. 
5



Pöytäkirjan asiakohta PTK 104/2016 vp
Tämä hallitus on päättänyt satsata kameravalvontaan, ja kuten äsken sanoin, on riskinä,
että nykyhallituksen linja lisää ajokieltojen määrää. Ja suinkaan en tarkoittanut sitä, edus-
taja Savola, että tämä laki, jota edustaja Packalén esittää muutettavaksi, olisi nykyhallituk-
sen aikaansaannosta, vaan sitä, että nykyhallituksen linja voi lisätä ajokieltojen määrää,
koska on päätetty nyt alentaa tätä kilometrimäärää, josta sitten rangaistaan, jos ajaa ylino-
peutta. 

Tämä tuntuukin olevan enemmän tällainen rahastuskikka kuin liikenneturvallisuuden
edistäjä. Eli kameratolpathan sijoittuvat aivan liikaa maanteillä suorille tieosuuksille, kun
ne tulisi mielestäni sijoittaa onnettomuusherkkiin tien kohtiin, kuten esimerkiksi risteyk-
siin tai teiden kapeikkoihin taikka jyrkkiin kaarteisiin. Tällä hetkellä tolppien paikat mää-
rittelee ely-keskus, ja ne ovat usein keskellä ei mitään. Näiden tolppien sijoittamisessa tu-
lisi kyllä konsultoida poliisia, koska heillä on varmasti tieto siitä, missä tätä kameravalvon-
taa tarvitaan. 

Olisi kyllä syytä pohtia ja tarkasti miettiä sitä, olisiko meillä kuitenkin parempi, että
tämä automaattinen liikennevalvonta keskittyisi enemmän liikenneturvallisuuden paranta-
miseen eikä tulovirran hankkimiseen valtiolle. Myöskin se on ihan hyvä keino, mitä Eu-
roopan maissa on, että kun tekee liikennerikkomuksen, niin joutuu takaisin autokoulun
penkille oppitunneille. Tällä on myöskin ennalta ehkäisevä vaikutus.

19.14 Tom Packalén ps: Arvoisa puhemies! Haluan myös omasta puolestani onnitella tä-
män merkkipäivän johdosta. 

Ja haluan kyllä kiittää kaikkia salissa olijoita hyvistä puheenvuoroista. Tässä on käsitel-
ty kyllä sinänsä tärkeätä ja arvokasta asiaa, mikä on jäänyt vähän turhan pienelle huomiol-
le. 

Todella pelkästään tämän yhden kilometrin pudottaminen tässä sakotuskäytännössä tar-
koittaa noin 50 000:ta sakkoa lisää. Eli näitä kameroita on todella paljon, ja tämä kamera-
valvonta on ihan hienoa toimintaa, mutta kuten tässä on useammassa puheenvuorossa otet-
tu kantaa siihen, niin kriminaalipolitiikkaa ja finanssipolitiikkaa ei pitäisi sekoittaa keske-
nään. Eli sitten tämän pitäisi olla joku hallinnollinen maksu tai joku muu maksu. Ja nämä
seuraamukset ovat todella kohtuuttomia tälle yksilölle, joka joutuu sitten lievästä ylinopeu-
destaan maksamaan. — Kiitos.

Keskustelu päättyi.

Asia lähetettiin liikenne- ja viestintävaliokuntaan.
6


