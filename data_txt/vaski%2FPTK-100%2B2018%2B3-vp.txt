















































DEME1C8.tmp.xml


Pöytäkirjan asiakohta PTK 100/2018 vp
Pöytäkirjan asiakohta 

PTK 100/2018 vp

Täysistunto

Perjantai 12.10.2018 klo 13.01—13.32

3. Hallituksen esitys eduskunnalle laiksi Euroopan unionin yhteisen kalastuspolitiikan kan-
sallisesta täytäntöönpanosta annetun lain muuttamisesta

Hallituksen esitys HE 85/2018 vp
Valiokunnan mietintö MmVM 12/2018 vp

Toinen käsittely

Puhemies Paula Risikko: Toiseen käsittelyyn esitellään päiväjärjestyksen 3. asia. Nyt
voidaan hyväksyä tai hylätä lakiehdotus, jonka sisällöstä päätettiin ensimmäisessä käsitte-
lyssä.

Keskustelu

13.02 Kari Kulmala sin: Arvoisa rouva puhemies! Esityksessä ehdotetaan muutettavaksi
Euroopan unionin yhteisen kalastuspolitiikan kansallisesta täytäntöönpanosta annettua la-
kia. Esityksen myötä toimijakohtaisten kalastuskiintiöiden jakamisen menettelyjä selven-
netään ja täydennetään järjestelmän tiettyjä käytännön toimintoja. Lisäksi lakiin lisättäi-
siin Euroopan unionin yhteisen kalastuspolitiikan sisältämä mahdollisuus Suomen kalas-
tuskiintiöiden lisämäärien hyödyntämiseksi. Mielestäni tämä esitys on ajankohtainen ja
olemme menossa oikeaan suuntaan. 

Jatkossa esityksen mukaan kaupallisessa kalastuksessa jokialueilta saadut itämerenlo-
het velvoitettaisiin merkitsemään samalla tavoin kuin merestä saadut lohet. Näin tehostet-
taisiin lohenkalastuksen valvontaa. Jokialueilta kaupallisessa kalastuksessa saatujen lo-
hien merkintävelvoite totta kai lisää hieman viranomaisten ja kaupallisten kalastajien teh-
täviä. Järjestely kuitenkin parantaa viranomaisten ja kalakaupan mahdollisuuksia valvoa,
että pyyntiin otetaan vain laillisesti pyydettyjä lohia. Mikäli esityksen keskeisenä tavoit-
teena on kaupallisen kalastuksen kannattavuuden ja toimintaedellytysten parantaminen,
tämä esitys on kannatettava.

13.03 Eero Heinäluoma sd: Arvoisa puhemies! Lohikysymykset herättävät suuria tuntei-
ta. Siinä on kysymys yhtäältä ammattikalastajien asemasta ja oikeuksista ja mahdollisuu-
desta huolehtia elannostaan. Samaan aikaan meillä on paljon myös virkistyskalastusta ja
matkailuun liittyvää kalastusta, jotka ovat isoja elinkeinokysymyksiä pohjoisessa.

Merkitystä on sillä, että joet pidettäisiin avoimina ja pienemmätkin purot, virtaavat ve-
det pääsisivät kulkemaan niin, että lohi pääsisi kutemaan ja lohesta voisi isompi osa suo-
malaisista nauttia. Toivonkin, että tässä yhteydessä kiinnitettäisiin huomio myös lohen
asemaan virkistyksen antajana ja mielihyvän tuottajana kaikille kansalaisille ja että tätä ei
katsottaisi yksin ammattikalastajien kannalta vaan vähän laveammassa näkökulmassa, kun
 Tarkistettu
4.2



Pöytäkirjan asiakohta PTK 100/2018 vp
lohiasioista puhutaan. Tämä liittyy tietysti konkreettisesti myös siihen, millä tavalla turva-
taan kestävä lohikanta ja se, ettei ylikalasteta lohta, niin kuin ei muitakaan Itämeren kaloja.

13.05 Timo Heinonen kok: Arvoisa rouva puhemies! Itämeren lohikiintiöistä on puhuttu
pitkään, ja ne aina nousevat esille ja ovat aiheuttaneet myös aika kiivastakin keskustelua.
Pidän erittäin myönteisenä sitä, että seitsemään vuoteen parhaalla, vahvimmalla tavalla nyt
puututaan näissä kysymyksissä myös Itämeren salakalastukseen, jossa tietysti pahin alue
on Puola ja siellä tapahtuva salakalastus. Siellä täytyy löytää kokonaisuus ja vastuullinen
tasapaino siihen, että kalakannoista huolehditaan kestävällä kalastuksella ja kukaan ei pää-
sisi tekemään tämän tyyppistä salakalastusta.

Edustaja Heinäluoma nosti esille erittäin tärkeän asian eli sen, että kalat pääsevät nou-
semaan jokiin. Meillä Suomessakin aika monet joet ovat edelleen valjastettuja voimaloilla
ja niitä ei ole varustettu kalateillä. Minun mielestäni tässä olisi sellainen yhteinen tärkeä
hanke, jossa toivoisin kaikkien olevan mukana, että kaikki joet, jotka on voimaloilla val-
jastettu, ennallistettaisiin kalateiden avulla vähintäänkin niin, että lohet pääsisivät nouse-
maan eteenpäin. Meillä on hyviä esimerkkejä, miten esimerkiksi lohikannat tulevat nou-
semaan jo Vantaanjokea pitkin esimerkiksi pitkälle Riihimäen seudulle asti ja monesta
muusta joesta myös.

Eli kalatieasia on sellainen, jota toivon, että me pidämme entistä määrätietoisemmin
esillä. Kyllä tässä varmasti olisi paikka jollain tavalla velvoittaa myös näitä voimalayhtiöi-
tä vastaamaan näiden kalateiden rakentamisista. Meillä on Suomessa lukuisia erinomaisen
hyviä esimerkkejä, miten lohet on saatu nousemaan yllättävänkin jyrkkiä kalateitä ylös-
päin.

13.07 Sari Multala kok: Arvoisa puhemies! Kyse on tärkeästä asiasta, ja kalapolitiikka,
totta kai, puhuttaa aina, ja on hyväkin niin.

Juuri kun tuolla ympäristövaliokunnassakin käsittelemme tämän vuoden Itämeren kala-
kiintiöitä, jälleen nousi esiin se haaste, mikä meillä on kansainvälisessä ympäristössä toi-
miessamme, eli Puolassa edelleen salakalastus ja väärin raportointi ovat suuri ongelma.
Nyt vihdoin komissio on löytämässä siihen keinoja, joilla se pystytään todentamaan ja si-
ten myös asettamaan toivottavasti tulevaisuudessa sanktioita.

Mitä tulee tähän meidän suomalaiseen ympäristöömme, niin kuten tässä edeltävät puhu-
jatkin totesivat, nousuesteiden poistaminen on erittäin tärkeää. Kuulimme myös aiemmin
ympäristövaliokunnassa aiheesta, ja yksi suuri este, joka ei välttämättä tule niin paljon kä-
sitellyksi, on myös tierummut ja niiden tahatonkin väärin asentaminen. Se on asia, johon
varmasti kannattaa kiinnittää huomiota, niin että ne samat tierummut, joita sinne laitetaan,
joka tapauksessa tulevat joko korjatuiksi tai sitten tulevaisuudessa aina oikein asennetuksi,
niin että kalat pääsevät nousemaan, sillä on hyvinkin pieniä puroja ja jokia, joita pitkin ka-
lat nousevat kutemaan.

13.08 Pauli Kiuru kok: Arvoisa rouva puhemies! Kalat herättävät aina suuria tunteita, ja
niin ne ovat herättäneet ympäristövaliokunnassakin sen seitsemän vuotta, kun olen siellä
mukana ollut. Tässä on tullut tämä Puolan salakalastusasia, ja niin kauan kuin olen valio-
kunnassa mukana ollut, seitsemän vuotta, aina olemme siihen ottaneet kantaa, ja nyt tun-
tuu olevan niin, että viesti vihdoinkin lähtee oikeassa asennossa riittävän järeänä kohti ko-
missiota ja siihen ollaan puuttumassa.
2



Pöytäkirjan asiakohta PTK 100/2018 vp
Tässä on aikaisemmin puhuttu eri yhteyksissä esimerkiksi EU-tuista sellaisille maille,
jotka eivät noudata EU:n yhteisiä sopimuksia. Nyt on lähdetty siitä vähän liikkeelle, että
tukea ei tule, jos eivät yhteiset säännöt kiinnosta, ja tässä suhteessa olisin yhtä ankara. Jos
yhteinen kalastuspolitiikka ja säännöt ja rajoitukset eivät kiinnosta, ei sitten tule tukea.

Kalatiet mainittiin. Meillä on 30 000 nousuestettä, niitä pitää purkaa. Ja sitten merien
kunto: ennuste huonoimmillaan on, että vuonna 2050 merissä on enemmän muovia kuin
kalaa. Se on aivan järkyttävää, ja siihen vaaditaan kyllä yhteisiä ponnistuksia.

13.09 Katri Kulmuni kesk:  Arvoisa rouva puhemies! Tämän hallituksen toimesta on
alettu, itse asiassa ensimmäistä kertaa, myös taloudellisesti panostaa siihen, miten voitai-
siin vaelluskalakantoja elvyttää, ja nostettiin se jopa kärkihankkeeksi — saatiin 12 miljoo-
naa sinne laitettua. Se on tietenkin aivan liian pieni summa kokonaisuudessa, mutta se on
alku, ja toivon, että sitä myös seuraavat eduskunnat sitten tukevat myös tulevaisuudessa.
Tulokset ovat positiivisia monissa paikoissa, missä on pystytty tekemään näitä ennallista-
mishankkeita. On varmasti niin, että sinne, missä voimalaitokset ovat käytössä ja ne ener-
giataloudellisesti ovat jo jääneet vanhanaikaisiksi, pitäisi saada resursseja. Tällä hetkellä-
hän siitä ei ota oikein kukaan vastuuta, ja myös siihen on pyritty löytämään keinoja.

Sitten mitä tulee laajemmin eurooppalaiseen kalastuspolitiikkaan — täällä on viitattu
tietenkin salakalastukseen — on hyvä, että myös tässä lakiesityksen pienessä muutoksessa
siihen kiinnitetään huomiota, että tiedetään, mitä merestä otetaan ja kuinka paljon, ja kaik-
ki on merkittyä, niin kuin kuuluu ollakin. Mutta kyllä Suomi Ruotsin kanssa aika vaikeas-
sa asemassa on sen suhteen: esimerkiksi viime vuonnahan, kun ministeri Leppä neuvotteli
näistä asioista, Suomi taisi olla Ruotsin kanssa ainoana, joka äänesti kiintiöiden korotta-
mista vastaan. Se meidän linjamme, että me kannatamme ICESin suosituksia vaikkapa lo-
hen kalastuskiintiöistä, on erittäin tärkeä, jotta myös muualla Euroopassa olisi olemassa
kalaa. Jos lohi ei nouse Tornionjokeen, Simojokeen, niin eipä sitä jää kyllä sen jälkeen mi-
hinkään muuallekaan.

Täällä on puhuttu paljon erilaisista oikeuksista liittyen kalastukseen. Haluaisin nostaa
itse esiin paikallisten oikeudet ja toivon kyllä, että ne tulevat huomioiduksi esimerkiksi ka-
lastuslain 10 §:ssä, siinä ongelmassa, mikä Ylä-Lapin osalta jäi näiden ihmisten oikeuksia
kun heikennettiin, liittyen siis viime kaudella voimaan tulleeseen lainsäädäntöön.

Lisäksi on tietenkin niin, että viime kaudella myös lähdettiin liikkeelle lohistrategian te-
kemisestä ja ministeriö sitten antoi myös asetuksen siihen liittyen. Liekö siitä johtuen ja
myös kahdesta erittäin lämpimästä vuodesta, merivirroista, muista tekijöistä, mutta tänä
kuluneena kesänähän kalakanta Tornionjoella on ollut pienempi kuin aikaisempina vuosi-
na. Siksi minun mielestäni olisi kyllä hyvä, että asetusta tarkasteltaisiin niiltä osin kuin oli
myös puhetta silloin, kun asetus annettiin, että kolmen vuoden kuluessa sitä tarkastellaan.
Jos ne huippuvuodet ovat nyt monista syistä johtuen hieman taittuneet, niin se asia täytyy
ottaa vakavasti, että meillä on elinvoimainen lohikanta olemassa meidän joissamme ja sitä
kautta siitä hyötyvät myös eurooppalaiset muuten.

13.12 Pia Viitanen sd: Arvoisa rouva puhemies! Minä olen hyvin ilahtunut siitä sävystä,
mikä täällä nyt on ollut, kun keskustelemme tästä tärkeästä kalastusasiasta. Itsekin olen sel-
laisen virkistyskalastajan tytär ollut ihan pikkulikasta asti ja muistan, kuinka hyvä ja mu-
kava harrastus kalastus sinänsä on. Siksi pidin hyvin merkittävänä tässä aiemmin edustaja
Heinäluoman puheenvuoroa, jossa hän antoi sen toiveen, että kun näitä asioita katsotaan,
3



Pöytäkirjan asiakohta PTK 100/2018 vp
niin otetaan vahvasti mukaan myös tämä virkistäytymiskalastaminen ja sen mahdollisuu-
det myös tulevaisuudessa. Toki täytyy punnita aina ammattikalastustakin, mutta se näkö-
kulma ei saa olla ainoa, vaan yhtä tärkeä ja hyvin tärkeä on nimenomaan se, että nähdään
myös tämä lohen asema virkistyksen antajana, niin kuin taisi edustaja Heinäluoma tuossa
omassa puheenvuorossaan erittäin hyvin sanoa. Olen täsmälleen samaa mieltä.

Minusta oli hyvin tärkeää myös se, että täällä nousi esiin tämä kestävä lohikanta. Se on
erittäin hyvä asia. Yhdyn kyllä myös siihen aiemmin edustaja Kiurun tuomaan huoleen täs-
tä merien kunnosta, niiden puhtaudesta ja ylipäätään vesien puhtaudesta tänä päivänä. Sii-
nä suhteessa kyllä olen ihan tyytyväinen hänen puheenvuorostaan. Hän jatkoi sitä kokoo-
muksen Salolaisen lämmintä luontolinjaa, mitä arvostan kovasti tässä salissa.

Puhemies! Kalateistä tässä käytettiin hyviä puheenvuoroja. Myös itse korostan sitä, että
niiden täytyy olla kunnossa, ja voisin sanoa sillä lailla leikillisesti, että myös kalat tarvit-
sevat toimivan infrastruktuurin ympäristöönsä. Siksi on tärkeää, että kiinnitämme tässä ta-
lossa myös näihin asioihin huomiota.

13.14 Pekka Haavisto vihr:  Arvoisa puhemies! Silloin kun puhumme maailman uhan-
alaisista lajeista, helposti ajattelemme, että puhumme sademetsien lajistosta ja muusta,
mutta emme useinkaan muista, että myöskin Itämeren piirissä on kalakantoja, jotka ovat
uhanalaisia. On hyvin tärkeää, että myöskin tästä näkökulmasta tällä hetkellä puhutaan.

Täällä on puhuttu kalojen oikeudesta nousta jokiin ja kalateistä. Tietysti, kun näitä lajeja
suojellaan, on aivan ensiarvoisen tärkeää, että joet ovat siinä kunnossa, että kala pystyy nii-
hin nousemaan, ja myöskin, että nämä kalatiet on rakennettu kunnollisesti. Onkin hyvä,
että tässä asiassa vallitsee nyt näin suuri yksimielisyys tässä eduskunnassa.

Olisin ottanut myöskin yhden lisäelementin liittyen tähän kalatiekysymykseen ja jokiin.
Meillä on joku määrä, samoin kuin Ruotsissa, sellaisia pienvesivoimaloita, joiden taloudel-
linen tuotto tai energiataloustuotto ei enää ole kovin suuri mutta jotka sitten olemassaolol-
laan estävät tätä kalojen nousua jokiin. Tästä pitäisi tehdä kunnollinen arviointi, onko os-
tettavissa sellaisia vesivoimaoikeuksia, jotka sitten toisella tavalla toteutettuina voisivat
tuoda virkistystoimintaan ja luontomatkailuun aivan uusia näkökulmia.

Mielestäni tuo ajatus, jonka edustaja Heinäluoma omassa puheenvuorossaan nosti esil-
le, että loppujen lopuksi, jos vertaamme ihan taloudellistakin etua, luontomatkailu, virkis-
tyskalastus, nimenomaan pohjoisenkin joilla, tuo sellaista hyötyä, kansantaloudellista hyö-
tyä, joka voi olla moninkertainen siihen verrattuna, että kala tuolla etelämpänä kalastetaan
pois. Tätä pitäisi myös tarkastella kokonaisuutena.

13.16 Silvia Modig vas: Arvoisa rouva puhemies! Kun mietitään kalakiintiöitä, niin Suo-
men linja on ollut hyvä. Tieteellisen arvion ja ICESin suosituksen tulee aina olla kiintiöi-
den pohjana.

Mutta aivan kuten tässä keskustelussa on moneen otteeseen todettu, kiintiöt eivät yksi-
nään riitä meillä kestävistä kalakannoista huolehtimiseen, vaan myös vaelluskalojen vael-
lusesteiden poistamiseksi pitää tehdä työtä. Väärin asennettujen siltarumpujen muutokset
ovat itse asiassa mielestäni aika pieni ja helppo tapa jo pureutua tähän, mutta myös tehot-
tomat vesivoimalat tulisi ottaa tarkistuksen alle: niitä purkamalla voitaisiin parantaa vael-
luskalojen vaellusmahdollisuuksia.
4



Pöytäkirjan asiakohta PTK 100/2018 vp
EU:n yhteisen kalastuspolitiikan suurin haaste, kun kiintiöitä pohditaan, on tietysti sala-
kalastus. Toivon, että Suomi jatkaa tässä tiukalla linjallaan ja vaatii tähän muutosta niitten
muiden EU-maiden kanssa, jotka vastuullisesti kalapolitiikkaansa katsovat.

Mitä tähän kyseiseen lakiesitykseen tulee, tässähän siis ehdotetaan sitä, että jos tieteel-
linen arvio näyttää siltä, että kiintiötä ollaan merkittävästi nostamassa, voidaan sallia 10
prosentin ylitys kiintiöön. Varsinkin lohen kohdalla tämä kyllä herättää huolta. Jos katso-
taan tilastoja nousevista lohista, niin ne vaihtelevat aika isosti kahden kolmen vuoden ai-
kajänteellä. Tällöin yhden vuoden suositus saattaa olla aika vaarallinen tie. Sen takia on
erittäin tärkeää toimia tässä kuten ympäristövaliokunta lausunnossaan on todennut: tässä
pitää edetä erityisellä huolellisuudella ja varovaisuusperiaatteita noudattaen, ja tämän vai-
kutuksia on ehdottoman tärkeää seurata.

13.17 Ville Skinnari sd: Arvoisa puhemies! Euroopan unionin yhteinen kalastuspolitiik-
ka on iso asia, tietysti sitäkin silmällä pitäen, että Suomella on Euroopan unionin puheen-
johtajuus ensi vuoden heinäkuusta alkaen.

Mutta, arvoisa puhemies, haluaisin nostaa esille tämän kansallisenkin näkökulman siitä,
että me olemme vastikään tässä maassa uudistaneet kalastuslakia ja se on ollut pitkä pro-
sessi, sen tekeminen, sen täytäntöönpano, mutta nyt kuuluu viestejä siitä, että nykyhallitus
haluaa avata kalastuslain. Olen tästä huolissani siinä mielessä, että tämän pandoran lip-
paan avaaminen on ongelma, jos ja kun siinä puututaan esimerkiksi verkkokalastukseen li-
säämällä neljän verkon lukumäärä kahdeksaan. Tämä on iso asia, [Sari Multala ja Katri
Kulmuni pyytävät vastauspuheenvuoroa] ja toivon, että hallitus vielä näin loppukaudesta-
kin aidosti pohtisi sitä, kannattaako kalastuslakia avata ja mitä tämä tarkoittaa ylipäätään
vapaa-ajankalastajille ja mitä se tarkoittaa etenkin kestävälle kehitykselle ja kalakannoille.
Toinen asia on tietysti 65 vuotta täyttäneiden kalastonhoitomaksu. Aiotteko te muuttaa si-
täkin, arvoisa hallitus? Pyydän nyt vielä kerran, että älkää avatko tätä pandoran lipasta,
koska se on vasta saatu kunnolla tehtyä. Ongelmia aina on, mutta tehdään nekin kunnolla ja
yhdessä.

Puhemies Paula Risikko: Vastauspuheenvuorot edustajille Multala ja Kulmuni.

13.19 Sari Multala kok (vastauspuheenvuoro):  Arvoisa puhemies! On ihan hyvä, että
asia nousi täällä esille. Meillä ei ainakaan ole tahtotilaa avata kalastuslakia. Tiedän, että
ministeri on laittanut tämän lain lausunnoille, mutta olemme käsitelleet asiaa ja todenneet,
että emme tässä vaiheessa tue lain avaamista. [Eero Heinäluoma: Tärkeä kannanotto!]

13.19 Katri Kulmuni kesk (vastauspuheenvuoro): Arvoisa rouva puhemies! Niin, tuossa
ensimmäisessä puheenvuorossani jo toin esille itse asiassa niitä ongelmia, jotka siihen ka-
lastuslakiin ovat jääneet viime kaudella, erityisesti Ylä-Lapin paikallisten asukkaiden oi-
keuksien kannalta. Ja kyllä ministerille tältä osin on myös tullut aivan asiallisesti sitä on-
gelmaa ja huolta, mikä siellä paikallisilla on ollut, viedä myös asiana eteenpäin, ja toivon,
että siihen saadaan ratkaisu. Me olemme perehtyneet ja tutkineet sitä kolme vuotta, pystyi-
sikö asian hoitamaan asetuksella. Ei pysty, kun se on lain tasolle jäänyt, joten siltä osin sii-
hen pitäisi muutos saada.
5



Pöytäkirjan asiakohta PTK 100/2018 vp
Ja mitä tulee tähän verkkoasiaan, mihin edustaja Skinnari viittasi, niin tämä lienee
enemmänkin uutisankka, mihin pohjasitte tietonne. Tällaisesta esityksestä ei kyllä maa- ja
metsätalousministeri ole minkäänlaista lausuntoa laittanut liikkeelle.

13.20 Reijo Hongisto sin (vastauspuheenvuoro): Arvoisa rouva puhemies! Oli hyvä, että
tämä kalastonhoitomaksuasia tuli esille. Olen itse maa- ja metsätalousvaliokunnan varapu-
heenjohtajan roolissa kolme kertaa neuvotellut hallituskumppaneiden kanssa tästä asiasta,
ja meidän sinisten kanta on varsin selvä ja selkeä: me emme tule hyväksymään sitä, että ka-
lastonhoitomaksu ulotetaan 65-vuotiaille, koska meistä jokainen tietää sen, että mummot
ja vaarit lastenlasten kanssa innokkaasti kalastavat. Tietysti he harrastavat itsekin kalastus-
ta, mutta siinä on hiljaista tiedonsiirtoa sitten niille jälkipolville. Se on äärimmäisen tärkeä
asia monille muille. Ja jos ajatellaan kalastonhoitomaksua vain rahana, niin meille se on
enemmän periaatekysymys kuin rahakysymys. Jos ajatellaan, että näillä kalastonhoito-
maksuista saatavilla rahoilla istutetaan kaloja ja hoidetaan kalakantoja, niin minä kehotan
kyllä kohdentamaan valvontaa niihin kalastajiin, jotka tarvitsevat sen maksun, ja sitä kaut-
ta sitten saamaan näitä rahoja kalakantojen hoitoon. Mutta me emme halua avata kalaston-
hoitomaksua.

13.21 Markus Mustajärvi vas (vastauspuheenvuoro):  Arvoisa puhemies! Kalastuslaki
pitäisi avata siltä osin, kuin se koskee esimerkiksi pohjoisimpien kuntien paikallisten ih-
misten oikeuksia — jos ei kalastuslain kokonaisuudistuksesta tai laajemmasta uudistukses-
ta päästä yksimielisyyteen — ainakin se pykälä pitäisi avata, sillä sen ovat kaikki tunnus-
taneet, että silloin kun se sai muotonsa, eivät kansanedustajat eivätkä myöskään edunval-
vojat olleet hereillä ja se oli puhtaasti tapaturma. Ja kun se sitä oli, niin uskoisi, että siltä
osin yksimielisyys tästä eduskunnasta voisi jo löytyä.

Tämä verkkojen määrä ei välttämättä ole huono asia, jos mahdollisuus verkottaa useam-
malla verkolla olisi käytössä. Lapissa monet järvet ovat alikalastettuja, ja silloin verkko-
määrän lisäys toimisi siinä, että kalavesiä voidaan hoitaa paljon tehokkaammin.

Sitten tässä lohikeskustelussa pitää muistaa myöskin se joki, jolta lohi on viety koko-
naan, eli Kemijoki. Lohipolitiikka Itämerellä on pohjana sille, että ajan oloon lohi voidaan
palauttaa myöskin Kemijokeen.

13.22 Ville Skinnari sd (vastauspuheenvuoro):  Arvoisa puhemies! Varmasti olemme
yhtä mieltä siitä, että Tornion tilanne on erittäin haastava. Edustaja Kulmunin kanssa eri-
tyisesti Pohjoismaiden neuvostossa näemme laajemminkin, miten isosta kokonaisuudesta
oli Grönlannissakin kysymys.

Mutta, arvoisa puhemies, minä haluaisin korostaa sitä, että kuitenkin tässä on loppujen
lopuksi kysymys siitä, kun puhumme kalastonhoitomaksusta, että meidän pitää saada lisää
erityisesti aktiivisia nuoria mukaan kalastukseen, koska siten me pääsemme kehittämään
sitä kokonaisuutta, sitä kumulatiivista kalastonhoitomaksun merkitystä, emmekä sitä, että
me välttämättä nostaisimme maksuja sille pienenevälle porukalle. Jokainen ymmärtää tä-
män. Mutta toki on nyt hienoa, jos te, arvoisat hallituspuolueiden edustajat, kuittaatte tässä
sen, että te ette koske tähän verkkolukumäärään ettekä te koske 65-vuotiaiden asiaan, eli
tältä osin ilmeisesti sitten kysymys on uutisankasta.
6



Pöytäkirjan asiakohta PTK 100/2018 vp
Puhemies Paula Risikko: Mennään puhujalistalle joksikin aikaa. Noin 2 minuuttia ennen
puolta aletaan lopetella tätä keskustelua — keskustelu siis keskeytetään — mutta nyt ehdi-
tään ottaa vielä muutama.

13.23 Johanna Karimäki vihr: Arvoisa rouva puhemies! Käsittelyssä on EU:n yhteisen
kalastuspolitiikan kansallinen toimeenpano ja siihen liittyen maa- ja metsätalousvaliokun-
nan mietintö. On todella keskeistä, että me Suomessa ja koko EU:ssa suojelemme uhan-
alaisia vaelluskaloja, jotka ovat vaarassa hävitä meristä. On myös ammattikalastajien etu ja
vapaa-ajankalastajien etu, että kalakannat säilyvät elinvoimaisina tulevaisuuteen. Suomen
on näin ollen ajettava kestävää tieteellistä suositusta kalastuspolitiikassa ja kalastuskiinti-
öissä. Pidän hyvänä sitä, että puututaan salakalastukseen, mitä Puola harjoittaa, ja puutu-
taan kaikkiin muihinkin väärinkäytöksiin.

Keskustelussa on noussut esiin myös kalatiestrategia, joka on aloitettu viime kaudella, ja
onkin keskeistä jatkaa sitä työtä, että puretaan vaelluskalojen vaellusesteitä, että kalat pää-
sevät kutemaan, nousevat kutemaan. Tässä yhteydessä haluan kiittää myös aktiivisia kan-
salaisjärjestöjä, jotka ovat tehneet todella merkittävää työtä siinä, että he ovat kunnosta-
neet vaelluskalojen jokia, ovat lisänneet kutusoraikkoja ja puhdistaneet jokia. Tätä työtä
pitäisi paljon enemmän tukea. Ja mitä tulee vaellusesteisiin, niin niitä pitää määrätietoises-
ti purkaa.

Täytyy sanoa edustaja Kulmunille se, että itse asiassa hallitus ei ole lisännyt kalatiestra-
tegian määrärahoja juuri ollenkaan, sillä hallitus ensi alkuun leikkasi ne perinteiset määrä-
rahat, joilla näitä kalatievelvoitteita on hoidettu, ja sitten lisäsi niiden leikkausten päälle
kärkihankkeen. Nyt on tosi valitettavaa, että tämän vuoden budjettiin ei tälle kärkihank-
keellekaan ole rahoitusta, joten kalatiestrategian eteenpäinviemisessä nyt tulee tauko.

Mutta yksinomaan kalateiden rakentaminen ei riitä, koska meillä on hyvin paljon sel-
laista pientä vesivoimaa, joka on energiantuotannon kannalta merkityksetöntä mutta josta
on kuitenkin haittaa kalojen elinvoimaisuudelle. Me tarvitsemme sellaisen ohjelman, että
ihan puretaan näitä vaellusesteitä, kuten esimerkiksi Helsingissä Vanhankaupunginlahdel-
la tämän museovoimalan padon voisi osittain purkaa niin, että rakenteista jäisi jäljelle niin
kuin historialliseksi muistumaksi osa patoa mutta että kalat kuitenkin pääsisivät paremmin
tästä nousemaan ja kutemaan Vantaanjoen vesistössä.

Tässä on käyty keskustelua myös kalastuslaista, ja minä itse pidän todella vaarallisena
sitä, kun on esitetty kaikenlaisia vaatimuksia lisäverkkojen määrästä ynnä muita. Meillä ei
ole varaa tehdä sellaisia tuhoisia muutoksia kalastuslakiin, joka viime kaudella säädettiin
kalojen elinvoimaa suojelemaan.

Puhemies Paula Risikko: Vielä yksi ehditään.

13.26 Emma Kari vihr:  Arvoisa puhemies! Haluan kyllä kiittää kaikkia niitä edustajia,
jotka täällä ovat pitäneet puheenvuoroja meidän uhanalaisten tai vaarantuneiden vaellus-
kalakantojen puolesta. Tuntuu, että Suomessa aivan liian pitkään elettiin ajassa, jossa me
emme ymmärtäneet meidän luonnonvaraisten vaelluskalakantojen arvoa, ja se on johtanut
siihen tilanteeseen, että me olemme menettäneet useita vaelluskalakantoja, me olemme
menettäneet kokonaisia lajeja meidän vesistöissä ja aivan liian moni laji on tällä hetkellä
uhanalainen. Me pidämme hallussamme jonkunnäköistä kyseenalaista maailmanennätystä
siinä, miten me olemme tuhonneet ja pilanneet meillä vaelluskalojen jokia, ja tämä ei ole
7



Pöytäkirjan asiakohta PTK 100/2018 vp
kyllä asia, josta millään tavalla voi olla ylpeä. Sen takia olen iloinen tästä keskustelusta,
jota täällä käydään.

Niin kuin edustaja Karimäki totesi, suomalaiset kyllä puolustavat kalakantoja. Ihmiset
ympäri tätä maata tekevät valtavan määrän vapaaehtoistyötä ennallistaakseen kutualueita,
avatakseen vaellusesteitä, mutta eiväthän sille vapaaehtoiset mitään voi, kun muuri on vas-
tassa, muuri, josta kala ei läpi pääse. Me tiedämme, että meillä on ongelma meidän lupa-
järjestelmässä ja meidän lainsäädännössä. Meillä on satoja vaellusesteitä, joihin on vaikea
puuttua. Iso osa näistä on energiantuotannon kannalta täysin merkityksettömiä, mutta siel-
lähän ne ovat, kun niille on kerran lupa saatu. Ja kun tämä lupa on kerran energiayhtiölle tai
voimayhtiölle annettu, niin siihen on todella vaikea puuttua. Meidän on todella vaikea vel-
voittaa näitä energiayhtiöitä pitämään huolta kalakannoista ja rakentamaan sinne kalateitä.
Tämän takia itse toivon, että kaikki nämä ryhmät, jotka tässä nyt puhuvat vaelluskalojen
puolesta, uhanalaisten lajien puolesta, olisivat myös mukana tukemassa vesilain muutosta
niin, että me voisimme lisätä velvoitteita voimayhtiöille, joille nämä luvat on kerran annet-
tu, koska muuten meidän on todella vaikea meidän uhanalaisia lajeja pelastaa ja näitä vaa-
rantuneita kantoja elvyttää. Ja olen täysin samaa mieltä edustaja Karimäen kanssa siitä, että
meidän pitää katsoa vaellusesteitä myös sitä ajatellen, mitä sieltä voidaan purkaa, koska ne,
joista ei ole mitään hyötyä, joista on pelkästään haittaa, ovat esteitä, jotka pitää pystyä pois-
tamaan.

Keskustelu ja asian käsittely keskeytettiin.
8


	3
	13.02
	13.03
	13.05
	13.07
	13.08
	13.09
	13.12
	13.14
	13.16
	13.17
	13.19
	13.19
	13.20
	13.21
	13.22
	13.23
	13.26


